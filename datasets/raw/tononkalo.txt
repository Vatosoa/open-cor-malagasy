Fa nahoana no nandrasana Ianao Jesosy ka tsy tonga
Tsy tianao ve ny tranonay noezahana no haingona
Nasianay hazo krismasy anie feno ravaka mihaja
Ny sakafo tsy toan'ny isan'andro fa sahaza olo-mihaja
Ny sakafonay hanim-pitoloha fa tsy sakafo maivana.
Tena tsara sy mafilotra na dia noezahana ho haingana
Ny fitafianay mianakavy amin'izany tonga lafatra
Raha ny marina izahay rehetra efa niandry Anao fatratra
Fa nankaiza loatra Ianao no nandrasana sa voatana
Ny ambotaka moa tsy hay lazaina eto an-tanana.
Sao dia niantrano atsy atsimo ilay miady aminay
Na niditra atsy avaratra ilay matikambo be izay
Dila ity ny sasak'alina mbola tsy tonga ihany Ianao
Sahiran-tsaina izahay ka dia tapa-kevitra fandrao Sendra ireo jiolahimboto misotasota lian'ady
Ka niezaka nivoaka ny trano mba hikaroka hitady
Mody maina anefa izahay fa na taiza na taiza Tsy nisy nahitana Anao ary tsy hita hoe nankaiza
Efa ho tonga tao an-trano vao nisy olona nilaza
Fa misy olona miresaka sy toa tomanin-jaza
Ao an-tranon'omby ao izay faritra tsy faleha
Ka fady amin'ny olona ny mandalo sy mandeha
Fa maloto sady ratsy no mamofona aoka izany
Ka ny mpandalo manampim-bava hatrany hatrany.
Tonga ihany anefa izahay nanoloana izato fahitra
Te hiverina handositra fa ny fofona tsy aritra
Nandroso ihany anefa ka nahita zaza nandry
Tao ampihinanambilona ka ny saina tsy tafandry
Nefa nambara taminay fa io ilay nandrasanay
Hay tamana tao izy, tsy tsaroany intsony izahay
Ny tranonay, ny sakafonay ny haingonay sy ny sisa
Maro be ny voaomana handraisana tsy voaisa
Menatra aho Jesosy, tsy zavatra ivelany ihany No nahamaika Anao sy notadiavinao hatrany
Fa ny foko voadio, tia Anao sy tia ny namana No tadiavinao, irianao ary tianao ho tanana
Koa mba ekeo Jeso ity foko tsy soa Na dia tsy mendrika aza itoeronao tokoa
Naneno ny lakolosin'ny fahaleovan-tena.
Natao veloma ny vahiny nitantana ny tena.
Voaomana ny hiram-pirenena.
Niara-niredona ny vahoaka sesehena.
Nitotorebika satria masina ny firenena.
Avia Rahavako andeha handihy.
Tendreo ny lokanga sy ny valiha.
Eto an-kianja mampiakara fifaliana.
Hampandositra ilay fahoriana.
Ny raiko Tanora dia tanora Faly ery nandray ahy moramora
Nakaikeziny ny tratrany Nofefeny tamin-tsandriny
Safoiny malefaka ny lohako, norokorohany ny tarehiko
Mba hahitako torimaso Ary tsy hisy ranomaso
Ireo tanany roa niasa fatratra Nitandrina ahy hiala sasatra
Injay ny feon'ny raiko Teo an-tsofinko lalaiko
Hira ho an'ny zanaka amam-para Tena tiako fa hay aho tsy diso anjara
Ny raiko Namisavisa ny ho avy Ho an'izay rehetra taranany Sy ireo rehetra havany
Nomeny laka ny fianarana
Ny zanany nankato ny fananarana Tsy mba nisy ny nandramatra Fa niaina tena sambatra
Androany natolony ny penina Ho lovam-pitenenana
Efa tonga ny fotoana: Soraty Aza mihambahamba sao maty
Raiketo an-tsoratra ny tantara ampitao fa misy izay hambara
Tsy hiverina ny andro, ny volana, ny taona
Mirosoa hatrany mazotoa foana
Ireny ny felan-taratasy fenoy amin'ny teny malagasy
Ny raiko Efa antitra izy izao fa mbola matsilo saina tahaka anao
Nampianatra ny hanisa fa tsy hisy disadisa ny fitantanam-pirenena
Ka tsy hisy hivembena
Nitarika adihevitra izy mba hanaitra ny eritreritra
Nohenoiny ny vaovao eran-tany
Nampitandrina Izy ny amin'ny ho avy
Ny fandraisana ireo namana mamorona famadihana
Tsy mitsahatra mamafy ny teny fa fofomanitra hatrany ireny
Ny raiko Efa nodi-mandry izy izao fa ho gaga angamba ianao
Isan'andro izy miresaka amiko toy izao.
Mihena isa angaha ny vatan-dehilahy ka tsy nahatohatra ny asa ratsin'ireo jiolahy
Loza be mananintanina ho an'ny tanana namporisika ny olona ao tsy ho tamana
Basy no nasehony ho entiny hadroba fa toa izany hono no lasa fomba
Maro ny manantena fa hisy ny mpiaro kanjo nanjavona izy ireny fa efa lasa nifangaro
Injay hono fa mitsaika ny mpitandro filaminana efa tara re fa tsy misy ny ho hampirimina
Ny ray sy reny nidaboka tapadoha no tratra nisy zanaka voatifitra ka maty, ny sasany naratra
Ny sisa tsy manana fiadina voatery nandositra saika afaka ny aina ary tena mangovitra
Mitsoaka tahaka ny entin'ny ambalavelona kay ireto namono efa tsy olombelona
Iza hono ireo olona nandripaka ny tanana tsy miafina fa olona iray firenena amin'ny tena
Ireny mivezivezy, tsy miraharaha ry zalahy notapahany ny tadin'ny maha-mpirahalahy
Fa nahoana hoy aho manongo tena
Nisy nampanantena izy ireny fa hoe: hanan-karena.
Ny Fanahy Masina efa tonga hatry ny ela nomba izao tontolo izao manontolo.
Tsy mitsahatra Izy mampahery:
Ireo nihahaka havoriny
Ireo tezitra hampifaliany
Ireo mihorohoro hampangininy
Ireo mangetaheta hampisotroiny
Ireo mandohalika hampijoroiny
Ireo nitresaka hatambany
Ireo rava hampitsanganiny
Ireo niongotra hampaniriany
Ireo maloto ho sasany
Ireo tonta hohavaoziny
Ireo fahavalo hampandosiriny
Ny firenena sitraniny sy tiaviny
Reko fa any lavitra any
Fanagejana mafy ny tany.
Ny manam-pahefana nifandimby
Nandrapaka harena sarobidy
Naroso ho an'ny mpividy
Ny firenena toy ny biby.
Tsy naharitra ny vahoaka
Tsia, tsy misy mamon'ny toaka
Nimenomenona vao maraina
Nitabataba sy nitaraina niantso mila ho ritra aina
Aiza ny fanananay?
Aiza re ny taninay?
Voa koa ny tany ankilanay
Mafy sy mangidy, tena mamaivay
Ny mpitondra namoaka didy hampangina ny fara sy dimby
Hanamontsana ny tsy manana
Hisy hogadraina hampitahotra sy hampangovitra
Tonga saina ny tanora
Nofadiany ny handrora
Fa niroso mora aloha ka nampiasa ny ati-doha
Naneso ny mpifehy lehibe
Fa ireo mampihomehy
Tsy manam-basy ireny fa tanana no entiny
Mifady ny hitondra sabatra
Izay no ataony mba ho fantatra
Hahatonga firenena sambatra hianoka ny fandresena
Ka fifaliana hatrany dia ho lasa ny tomany
Hay mihodina ny tany!
Tononkalo vitsivitsy mandritra ny volana Jona 2017
Lasa ny masoandro, manao veloma ny andro
Mamitsaka ny olona
Mametraka ilay tolona
Misaina fahanginana fa tsy fitarainana
Miaro ny fanahy satria mampanahy
Ny fiainana miha-ety ka tsy ho voatety
Ilay nosinay ho diovina
Ilay taninay ho diovina
Ilay nosinay ho arovana
Ilay taninay ho arovana
Eto aho milafika toy ny mpiantafika
Kanjo misioka ao anatin'ny tena ny herin'ny fanantenana
Faingana miarena!
