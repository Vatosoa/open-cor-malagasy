Faly miarahaba anao amin'ny anaran'i Jesosy Kristy amin'izao Pentekosta izao.
Ny herin'ny Fanahy Masina ho aminao mandrakariva.
Ho an'Andriamanitra irery ny voninahitra.
Ity video ity no atolotra anao androany:
Ny Salamo 103: Misaora ny Tompo, ry fanahiko.
Niainga vao mangiran-dratsy i Maria Magdala satria maika ho tonga vao maraina eny ampasana.
Tsy matahotra akory ny mety hanakanan'ny olon-dratsy azy eny andalana.
Na inona na inona tsy nisy nampihemotra azy.Ahoana re ny ao an-tsainy?
Tsy nampoiziny ny zavatra nitranga rehefa tonga teny an-toerana izy.
Efa nisokatra ny fasana.
Nihetsika teo amin'ny toerana ny vato manidy ny fasana.
Iza no nanao izao hoy izy an'eritreritra.
Fa nisy inona tamin'ny alina?
Somary niverin-dalana kely izy.
Lasa nijery an'i Simona sy ilay mpianatra iray akaiky an'i Jesosy izy hilazana izay zavatra hitany.
Hoy izy: Nisy naka tato ampasana ny Tompo ary tsy fantatray izay nametrahana azy.
Somary very hevitra i Maria.
Nitalaho tokoa izy amin'ny teny
nataony mba hanamarinana ny zavatra hitany eo anatrehan'ny olona ka inoan'izy ireo ny zavatra nolazainy.
Tsy nijanona Petera sy ilay mpianatra iray fa nanaraka ny dian'i Maria Magdala.
Niroso eny amin'ny fasana ry zareo.
Nihazakazaka izy ireo ary ilay mpianatra iray no tonga voalohany.
Tsy tonga izy dia niditra.
Angamba niezaka ny hahalala ny zava-nitranga izy aloha.
Inona avy ary ireto taditady ireto hoy izy anakampo.
Nijanona teo am-baravarana izy.
Fa i Petera kosa dia niriotra mafy ka niditra.
Hitany ireo tapa-damba toy ny tady izay niparitaka.
Ary ny lamba izay nandrakotra ny lohan'i Jesosy ary niala ireo taditady.
Nisy nametraka tery an-jorompasana.
Farany dia nanapakevitra ny hiditra ilay mpianatra iray.
Namindra kely fotsiny izy.
Hitany ny tao ampasana.
Ary tonga dia nino.
Nefa ny soratra dia milaza fa mbola tsy azony akory ny hevitry ny Soratra Masina fa hitsangana amin'ny maty Jesosy.
Ny rehetra no voakasik'izany.
I Petera koa tsy maintsy nahita izany.
Ahoana moa no hinoany izay lazain'i Jesosy ao anatin'ny fotoana fohy fa hitsangana amin'ny maty izy.
Ny Filazantsaran'i Jaona ve Filazantsaran'ny fisalasalana?
Izany ve no mahatonga ny teny hoe mino miverimberina ao.
Ny mpanoratra ny Filazantsara efatra dia samy manana ny fomba fitantarany, sy fanoratany ny tantara.
Ary ho antsika kristiana ankehitriny: inona io fasana
izay tsy hahitana intsony ny fatin'ilay olona?
Tsy ara-dalana ny zava-nitranga satria tsy misy olona mahazo mikasika intsony ny faty rehefa injay fa napetraka ao ampasana ny faty.
Voadona mafy ny sain'ny fianakaviana raha misy mikasika ny fatin'ny havany.
Afaka mionona fotsiny amin'izao ve?
Raha izany dia tokony ho raisin'ny fitsarana ny raharaha mba hiverina amin'ny laoniny ny voninahitry ny maty sy ny fianakaviana.
Ary raha mamaky tsara ny soratra isika dia ho hita mazava fa izany no nitranga.
Endrey mahaliana ny fihetsiky ny mpianatra.
Tsy nahita ilay maty izy ireo ary dia nino avy hatrany.
Tsy maintsy nisy ny zavatra toa izao mba hinoan'ny mpianatra.
Tsy mahazatra an-dry zareo izao na dia efa nampilaza azy ihany aza i Jesosy fa amin'ny andro fahatelo dia hitsangana izy.
Tsy mora ny ninoana izany.
Tsy mora ny hiheverana fa tsy ho hita intsony Jesosy.
Ny fisarahana toa izao dia ratra lehibe.
Ankehitriny, mihira ny andro Paska isika, andro nitsanganan'i Jesosy tamin'ny maty.
Mihira koa ny fifalian'ny Tompo Andriamanitra isika sy ny fifalian'i Kristy izay velona.
Nefa tsy lavina fa noho ny antony maro dia misalasala ny amin'ny finoana fa tena Zanak'Andriamanitra, maty sy nitsangana tamin'ny maty.
Tratran'ny fisalasalana isika indraindray.
Tsy misy mahadiso izany.
Mora ve ny milaza amin'ny olona hoe: minoa fotsiny ihany.
Fa i Kristy no manatanteraka ny sisa rehetra.
Kanefa rehefa voadona ny tena noho nisian'ny fahafatesana tamin'ny olona akaiky ny fo dia mivarahontsana ny tena.
Izay no nahazo ny mpianatra.
Maria, Petera, sy ilay mpianatra anankiray dia samy nihazakazaka.
Tsy afaka nitoetra tamin'izao fotsiny izy ireo.
Ary raha tohizantsika ny famakiana ny tantara dia: nitomany Maria.
Ary nisy lehilahy iray niteny taminy hoe: ravehivavy nahoana no mitomany ianao?
Izany teny izany no nampifoha ny finoana ao anatiny.
Iza io lehilahy io: Jesosy Kristy Zanak'Andriamanitra?
Inona ary no atao hoe velona indray aminao?
Manontany an'izany daholo isika.
Inona no atao hoe ho faty aho ary mino ve aho fa ho velona indray?
Ahoana no hahatanteraka izany?
Rehefa mahita ny zava-doza mitranga eto amin'izao tontolo izao isika dia sahiran-tsaina.
Indraindray olona marobe an'arivony no maty indray mipi-maso noho ny loza na ny ady.
Ary ahoana no inoana ny amin'ny hitsanganan'izy ireo amin'ny maty?
Ny zavatra taka-tsika ato amin'ity soratra ity dia ny fitsanganan'ny tsirairay amin'ny maty.
Tsy ity tena mety lo ity no hitsangana.
Fa ny tena tsy mety lo.
Tsy aorian'ny fahafatesana fa ny fihaonana amin'i Kristy amin'ny alalan'ny teny izay nampilazaina.
Fa tamin'ny fanekena fa ny famonjena antsika irery dia ao amin'ny fahafatesana sy ny fitsanganan'ny tenan'ny Zanak'Andriamanitra amin'ny maty.
Maro ny olona tratran'ny famoizam-po fa ny teny no nampitraka azy.
Io teny io izay tenin'ny olombelona no namelona azy indray.
Matetika dia teny iray, teny iray monja eo amin'ny alalan'ny famakian-teny ao amin'ny Soratra.
Masina, teny iray teo amin'ny toriteny, na hira, na tenin'ny zaza izay avy nianatra Soratra Masina.
Na teny nanaitra teo amin'ny fotoana nifampiresahana.
Fa izany teny izany tsy dia ao ampiangonana ihany no handrenesana azy.
Fa ao an-tokan-trano koa saingy tsy heno noho ny zavatra mahavariana maro ao.
Ny trano tsy fasana akory fa mety ho lasa toa izany raha tsy mihaino ny Teny isika.
Ny korontana ara-nofo na ara-panahy izay manenika ny fiainan-tsika andavanandro dia mahatonga antsika ho jamba ka tsy hahitantsika an'Andriamanitra izay manome ny fiainana antsika tsirairay avy.
Tsy maintsy vahana tsirairay ny tady izay mamatotra ka hapetraka ireny.
Fa ny fiainana tsy natao ho fonosin'ny tady madinika sy tereny.
Tsy natao ho hafenina ny endriky ny fiainana.
Zava-dehibe ny mampiseho azy.
Ny lamba nanakona ny endrika dia natao ho esorina.
Vahana tsirairay.
Noho izany andao ary isika samy hanala izay.
mamatotra antsika mba hidirantsika ao amin'ny fahavelomana dieny izao sy eto amin'ny misy antsika.
Vonona ny hanampy antsika Kristy amin'ny fitsanganan'ny tenantsika amin'ny maty izay tsy amin'izao andro Paska izao ihany fa isan'andro eo amin'ny fiainan-tsika manontolo.
Ho feno ny vokatry ny fahamarinana.
Paoly apostoly any ampifatorana no manoratra ho an'ny Filipiana.
Mitantara ny amin'ireto olona ireto izay tsaroany am-bavaka.
Ataony ampifaliana izany rehefa manao izany.
Miray hina amin'ny fitoriana ny Filazantsara ny kristianina any Filipia mantsy hoy izy araka ny reny.
Ambarany izany fitiavana izany eo amin'ny andininy 8 Tia anareo rehetra tokoa aho amin'ny fitiavan'i Jesosy Kristy.
Mamporisika i Paoly ny amin'ny handrosoana hatrany ho amin'ny fahalalana sy ny fahaizana mamantatra.
Satria hanome fiainana vaovao ho an'ny tsirairay isan'andro.
Ao anatin'izany ny fahadiovam-po.Miandoha amin'izany ny fanirina fahitsin'ny fisainana sy ny fihetsika.
Mampivoitra ny fitiavana indrindra izay miteraka ny vokatry ny fahamarinana.
Raha dinihina ny tenin'i Paoly apostoly dia azo lazaina ve fa misy olona tsy mivavaka ampifaliana ve?
Nefa ve moa tsy tokony ho azo ovaina izany.
Andao ary hivavaka ho an'ny tenantsika tsirairay.
Ho anao, ho ahy na dia ao anatin'ny fahasarotam-piainana aza.
Ka tsy hanome tsiny an'iza na iza.
Fa hivavaka ampifaliana.
Satria samy mbola velon'aina.
Mivavaha: ho anao
Mivavaha: ho an'ny ray aman-dreninao na dia misy olana aza aminareo indraindray, satria heverinao fa tsy mety ny nataony taminao indray mandeha izay ka tsy hadinonao izany.
Mivavaha: ho an'ny zanakao tsirairay satria tsy hitanao izay tena fitaizana atao noho ny fandrosoan'ny zava-manodidina azy ka mety hanimba azy.
Ka tsy sahy miresaka aminy akory ianao.
Mivavaha: ho an'ny mpiraitam-po aminao na dia tsy mifankahazo aza ianareo satria misy tsy hifanarahana teo amin'ny fihaonana na fifandraisan'ny fianakaviana.
Mivavaha: ho an'ny zaobavinao sy zaodahinao sy ny zanany raha tsy mifampiditra an-trano aza ianareo satria tsy zakanao ny mahita olona izay tsy manaiky ny hevitrao
Mivavaha: ho an'ny mpiraitam-po amin'ny ray aman-dreny avy sy ny fianakaviany satria havanao koa ireny na dia tsy tianao aza.
Mivavaha: ho an'ny mpiraitam-po amin'ny zaodahinao sy zaobavinao ary ny fianakavian'ireo satria tsy afa-miala amin'izy ireny ianao.
Mivavaha: ho an'ny mpiara-miasa aminao izay heverinao fa mila voatsiary aminao isan'andro.
Ka miteraka aretina aminao aza izany satria fitaintainana isan'andro no haterak'izany.
Mivavaha: Ho an'ny olona tsy tianao ka mila ho ankahalainao satria namono olona akaiky anao na ny havanao koa.
Mivavaha: Ho an'izay heverinao fa nanao ratsy anao sy ny fianakavianao.
Mivavaha ho azy fa aza manozona.
Mivavaha: Ho an'ny mpitondra fanjakana.Tsy ny anao ihany fa ho an'ny rehetra satria tsy miaina irery eto amin'izao tontolo izao ianao.
Maro no azo tanisaina fa efa betsaka ireo fa ianao afaka mahita izay mifanandrify aminao.
Tsarovy fa i Paoly apostoly aza tany amponja no nivavaka ho an'ny Filipiana.
Maro dia maro koa ny olona tsy malagasy fantatro tsy mitoetra eto Madagasikara fa mivavaka ho antsika malagasy.
Lasa eritreritra aho any amin'izany.
Zava-dehibe izany ary izany no atao hoe ho feno ny vokatry ny fahamarinana.
Tsy rehefa misy fahasoavana ihany no mivavaka amin'ny Tompo Jesosy Kristy.
Andramo izay mifanandrify aminao fa hahita mamy ianao amin'ity Noely ity sy ny andro ho avy.
Ary amin'izao fiandohan'ny taom-baovao kristianina dia ny ADVENTO.
Tao anatin'ny fahoriana mafy ny firenena Israely izay nizara roa noho ny ady: dia ny any Avaratra ny Israely ary any any Atsimo ny Joda.
Firenena iray vaky roa.
Maro ny olona no nitsaoka tany ivelany ary nisy dia nisy ny lasa lavitra.
Nisy aza izay tonga tany amin'ny tanin'ny romana na tany amin'ny tanin'ny grika.
Very fanantenana ny mponina tao Israely sy Joda.
Nisy dia nisy koa ny mpanjaka izay maty.
Tao an-trano maizina i Jeremia mpaminany.
Nahatsiaro nagirifiry ny olona sisa tafajanona tao.
Mafy dia mafy ny ady tamin'ny Kaldeana satria saika ringana avokoa ny tanàna.
Izao no voalaza eo:
Ity tanàna ity sy ny lapan'ny mpanjakan'ny Joda, izay noravana tamin'ny tovon-tany sy ny sabatra, raha nandroso hiady tamin'ny Kaldeana izy ka nameno ny trano tamin'ny fatin'olona izay novonoiko tamin'ny fahatezerako sy ny fahavinirako, sady nanafenako ny tavako tamin'ity tanàna ity noho ny faharatsiany rehetra, dia indro.
Eto amin'ity tany ity izay ataonareo hoe rava ka tsy misy olona na biby fiompy intsony dia eto amin'ny tananàn'ny Joda sy lalamben'i Jerosalema izay efa lao ka tsy misy olona na mponina na biby fiompy no mbola.
Tsy tongatonga ho azy ny teny nampitondrain'Andriamanitra an'i Jeremia hoe Ny Tompo no fahamarinantsika.
Tsy navelan'Andriamanitra ho irery Israely sy Joda na dia nampitsangam-bolo aza ny zavatra nitranga.
Heverintsika izay mamaky ny lahatsoratra fa kapoka ho fanafaizan'Andriamanitra no nahatonga izao fahoriana izao.
Saingy tsy izany no izy fa vokatry ny tsy fahaizan'ny mpitondra ny fanjakana arak'izay tokony ho izy.
Tao ny tsy fanarahana ny Lalàna.
Tao ny fiheverana ho tsy maty manota.Tao ny nanao tsinontsinona ny madinika.
Tao ny nanampatra ny fahefany.
Tao ny fiadina toerana hitondra ny fanjakana tamin'izany fotoana izany.
Maro ny mpanjaka nianjera ary tsy naharitra teo amin'ny toerany.
Tsy nilamina ny tany.
Tsy nahay nifanaraka sy nihavana ny olona teo an-toerana ka mora tamin'ny fahavalo ny nandroba sy nanapotika.
Maro ny trano voadoro sy nirehitra.
Mosarena izay olona tsy maty.
Lasan'ny mpanambola ny tany sy ny fananana rehetra.
Hoy isika hoe: dia nojeren'Andriamanitra fotsiny izany fa tsy namonjy Izy.
Fahadisoan-kevitra izay satria nomen'Andriamanitra saina handinika sy haka fanapahan-kevitra ny olombelona fa misy ny madi-doha tsy hanaja izany.
Tsy hitan'ny vahoaka Andriamanitra fa ny fanaparana ny fitaovam-piadina no heveriny fa hanavotra azy.
Takon'ny herin'ny olombelona Andriamanitra.
Takon'ny fitiavan-tena.
Ary amin'izao fotoana iainantsika izao dia takon'ny fitiavam-bola sy ny fitiavan-kely Andriamanitra.
Hany simba tanteraka ny firenena miaina ao anatin'izany.
Tao anatin'izany fahaverezan'ny fanantenana izany no nanirahan'Andriamanitra an'i Jeremia hiteny hoe: lazao amin'ny olona Ny Tompo no fahamarinantsika.
Satria ho avy Izy hanarina ny simba.
Hanatsara.
Izany tsy milaza fa toy ny mpanao mazia Andriamanitra dia ho lasa sambatra vetivety eo ny tany.
Fa mila ny fiezahan'ny tsirairay Izy.
Toa izay mantsy no voalazan'ny teny nampitondraina an'i Jeremia eo amin'ny andininy 1 mbola handrenesana indray ny feo mifaly sy miravoravo, dia ny feon'ny mpampakatra sy ny an'ny ampakarina ary ny feon'izay miteny hoe: miderà an'Andriamanitra Tompon'izao rehetra izao, fa Tsara Izy.
Fa hataoko tonga tahaka ny tany aloha ny fahatsarany hoy ny Tompo.
Toy izay no teny fampanantenana nomen'Andriamanitra ho an'ny mponina.
Ny teny izay mamaivay dia misy valiny hatrany izay efa tsikaritra eo amin'ny andininy faha 6: indro, hotanterahiko tokoa ny fanasitranana azy, eny, hositraniko izy, ary hasehoko aminy ny harenan'ny fiadanana sy ny fahamarinana.
Mahagaga sy mahery izany Tenin'Andriamanitra izany.Izy no hanasitrana ary vonona ny hanao izany izy.
Koa raha tiana ho tanteraka izany dia tsy maintsy miverina Aminy ny olona.
Ary misy izay takian'Andriamanitra amin'ny rehetra, indrindra ho antsika, mba hahatanteraka izany dia izay voalazan'i Paoly apostoly ao amin'ny 1 Tesaloniana 3 andininy 12 hampitombo sy hampandroso anareo amin'ny fifankatiavana sy ny fitiavana ny olona rehetra anie ny Tompo.
Asa sarotra io takian'Andriamanitra io satria ny fitiavana no mampisy fandriham-pahalemana sy fiadanana.
Firifiry moa no nanozona olona na dia ny namany akaiky sy ny havany aza.
Ary hamafisina eto fa raha tsy tanteraka izany dia noho izao antony izao andininy faha 6 noho ny fanaovana saina hifetsy ny rahalahy.
Tsy niantso antsika ho amin'ny fahalotoana Andriamanitra fa amin'ny fahamasinana.
Mila fanapahan-kevitra sy fahavononana ny fialana amin'ny hafetsena.
Miala amin'ny asa ratsy rehetra sy ny saina ratsy rehetra.
Ny fitiavan'Andriamanitra no manatanteraka ny famonjena izao tontolo izao.
Iza moa no tsy manahy ny amin'ny ampitso ny amin'izay hita sy re hatrany.
Betsaka aza ny mamoy fo.
Misy diso hevitra ka milaza fa efa voasoritra ao amin'ny Soratra Masina ny tantaran'i Madagasikara.
Aiza re izany!
Ny firenena rehetra dia samy manana ny tantarany ary miankina amin'ny vahoaka sy ny mpitondra ao no mahatsara na ratsy ny tany sy ny firenena.
Natao hampieritreritra antsika ireny tantara ireny.
Raha tsy manaraka ny sitrapon'Andriamanitra isika fa manao hafetsena amin'ny mpiara-belona amintsika dia manokatra ny varavaran'ny firenena sy ny tany ho an'ny fahavalo, ary misy amin'ny mponina ihany no manao azy ho fahavalo.
Satria ilay hafetsena dia hahitana ny fitiavan-kely, ny fialonana, ary ny fifikirana amin'ny ratsy, ny fiavonavonana.
Koa na hivavaka sy hiangona isan'andro aza dia tsy handaitra izany raha tsy miala tanteraka amin'ny izany.
Izay vao ho tanteraka ny feo mifaly sy ravoravo eny an-tanàna sy eny andalàmbe.
Miaina sy mifikitra amin'ny fahatsoram-po ny tsirairay vao misy ny fifaliana.
Lalan-tsarotra no takina amin'ny kristianina fa tsy fampisehoana ivelany.
Misy aza tsy kristianina tia ny rahalahiny mihoatra noho izay asehon'ny kristianina.
Saino sy diniho.
Matoa voatahiry sy natao ho vakintsika ny zavatra mitranga ao amin'ny Baiboly dia hahazahoana mieritreritra sy mandinika.
Ny fahafantarana ny tantara koa ny mampandroso.
Kay ve efa nisy izany ka tsy tokony atao intsony.
Mahereza manatona ny Tompo ary aza avela Izy raha tsy manampy anao hiova.
Raha tsy izany dia tsy tokony hindrana ny tenin'i Jeremia hoe: Ny Tompo no fahamarinantsika.
Tsy hoe ho avy ny Krismasy dia lasa paradisa ny tany.
Tsy hahita fifaliana ianao raha tsy vonona ny hiova fo tanteraka.
Zavatra ivelany mandalo fotsiny ny ravaka eran'ny tànana sy any ampiangonana.
Sy ny fetifety mamirapiratra indrindra raha diso tafahoatra izany.
Ny fifaliana dia ao amin'ny fanarahana ny sitrapon'Andriamanitra ary izay no mahatonga ny fahamarinany.
Misy olona miandry anao hihavana aminy mba hanatsarana ny fiainanao sy ny azy.
Raha Andriamanitra aza vonona hanatsara ny fiainan'izao tontolo izao, asa izay hevitrao raha mbola hitoetra ao amin'ny faharatsiana no mahafaly anao ka hanilika ny fahasimbana amin'ny hafa hatrany.
Mila famolahan-tena avy amin'ny tsirairay ny hahazoako sy ianao miteny hoe Ny Tompo no fahamarinantsika.
Teny avy amin'Andriamanitra io fa tsy an'ny olombelona akory.
Raha mbola mihiratra ny masonao ka afaka mamaky izao soratra izao dia tsarovy fa tia anao ny TOMPO.
Nomeny anao hatrany ny fahavelomana ka mitoetra eo anilan'ireo olon-tianao, ny fianakavianao, ny mpiara-belona aminao.
Lehibe noho ny soa ataontsika amin'ny olona izany.
Tsy misy takalony fa namela heloka ny TOMPO.
Tsy vao izao fa efa ela fa angamba tsy renao na tsy tsampanao raha tsy anio.
Koa miarahaba anao miara-misaotra an'Andriamanitra mitantana ny diantsika na dia ao aza ny zava-tsarotra lalovana eo amin'ny fiainana tsindraindray.
Izany zava-tsarotra izany dia efa voalazantsika araka ny niarahantsika tamin'ny JOELA mpaminany na mpitoriteny nandritra ny herinandro masina.
Koa andeha hijery ny famaranana ny toriteny isika.
Somary mifanohitra ny tenin'i Joela satria lazainy ny zava-doza hahazo ny tany Ejipta dia ny hain-tany izay hiteraka fahasimbana lehibe.
Matetika izay no fisainan'ny olombelona mihevitra fa tsy maintsy misy valiny ny ratsy ataon'ny fahavalo.
Izay koa no tandremana amin'ny lazain'ny mpitoriteny rehetra tsy hanafangaro ny fomba famalin'Andriamanitra sy ny famalin'ny olombelona.
Mahagaga ilay fomba fisainan'ny olombelona.Izay no mahatonga ny maro hihevitra fa Andriamanitra no mandefa loza amin'ny olona.
Fa raha mijery ny fahaveloman'ilay firenena voahitsakitsaka isika dia ho variana satria na dia kely aza ny fanantenana dia avy ny fotoana hijoroana.
Hialana amin'ny fahafatesana.
Izao no voalazan'i Joela Hipoipoitra ranom-boaloboka ny tendrombohitra.
Ny voaloboka mantsy no voly tena maniry tsara any amin'ny faritr'i Joda iny no sady talaky andro amin'ny tolak'andro ka mandrobona ny voaloboka.
Io koa no fisotro amin'ny taom-pifaliana rehetra.
Handriaka ronono ny havoana.
Velona koa ny biby fiompy, ary amin'ireo izany hanome ronono dia hitondra sakafom-pivelomana izany.
Hisy loharano hivoaka avy ao amin'ny tranon'ny TOMPO.
Misy dikany roa dia ny rano tena rano izay ilain'ny olona, ho sotroina satria raha tsy misy ny rano dia fahafatesana no hita.
Fa ny loharano faharoa dia ny hipoiran'ny Tenin'Andriamanitra ao amin'ny tempoly.
Teny mitondra sy mizara fanantenana.
Koa na ny rano tsotra na ny teny dia samy hanalana ny fahamainana nandalovana tamin'ny fotoan-tsarotra sy ny ho avy.
Hiparitaka izany satria tsy azo fihinina na tazonina ho an'ny tena fa ho an'ny rehetra.
Ny tempoly mantsy dia heverina fa fialofan'ny olona mitady famonjena.
Nefa tonga ny andro hivelaran'izany famonjena izany ho an'izao tontolo izao.
Ka izao tontolo izao velona sy miaina.
Ankehitriny dia maro ny zavatra mandindona antsika amin'ny andavan'andro.
Mety hampianjera na hanindry antsika tsy ho tafarina ka toy ny maty.
Nefa ity bokin'i Joela ity dia mampahatsiaro antsika Fanantenana lehibe.
Ny olombelona ihany no mahatonga ny fiainana ho tsara na ratsy.
Ny fiverenana amin'Andriamanitra dia zava-dehibe.
Izany hoe ny fanovana ny toetra sy ny fomba tsy mety.
Raha mbola tsy miova ireo dia mbola mitoetra ao amin'ny fahafatesana ary tsy hahita fifaliana.
Ny fitsanganan'ny tena amin'ny maty no torina?
Tsy rehefa mikipy ny maso vao miaina izany fa dieny izao.
Izay tsy inona fa ny fihatsaran'ny fiainan'ny tsirairay ka niteraka fifaliana ho azy izany.
Ny mpamitaka hiala amin'ny fitaka, ny mpamono olona hiala amin'ny famonoana olona, ny mpangalatra hiala amin'ny fangalarana, ny Fiangonana hijoro amin'ny maha-fiangonana azy sao fiangonana maty feo sy maty eny ampandehanana ka tsy misy hahitana izay maha-mpanaraka an'i Kristy azy, ny mpitondra fanjakana sy manam-pahefana hitondra araka ny marina sy ny rariny, ny mpisotro zava-mahamamo diso tafahoatra dia hiala amin'izany, ny mpandroba hiala amin'ny fandrobana,ny mpanendaka hiala amin'ny fanendahana, ny mpampianatra hampianatra amin'ny fahendrena,ny mpitsabo tsy handray kolikoly vao hitsabo, ny fitsarana tsy hanadino fa mbola misy mpitsara marina ambony noho izy dia Andriamanitra.
Raha mbola mifikitra amin'ny zavatra tsy mety fa mifanohitra amin'ny sitrapon'Andriamanitra dia mitoetra ao amin'ny fahafatesana.
Fa ny fanapahan-kevitra hiala amin'izany dia mampiditra ny fiainana ao aminao.
Ny fiainana mandrakizay.
Tsy misy afaka manao izany eo amin'ny toeranao afa tsy ianao ihany.
Raha tiana hipoipoitra indray ny ranom-boaloboka, sy handriaka ny ronono, ary ho feno rano ny lohasaha dia irio ny fahavelomana ao amin'Andriamanitra.
Fa izay mino dia maty ao aminy, ary izay mino dia velona ao Aminy.
Fa ny Andriamanitry ny mpino dia Andriamanitra velona.Eny, velona tokoa ny Tompo.
Alakamisy masina.
Miara-misakafo isika.
Ny fotoanan'ny Alakamisy masina dia nafantoka amin'ny fahatsiarovana ny niarahan'i Jesosy niara-nisakafo tamin'ireo mpianany.
Nizara ny mofo sy divay izy hilazana ny tenany sy ny rany.
Ny sakafo izay omena dia kely raha dinihina satria mofo ihany.Saingy sakafo mahavelona satria mifono ny Tenin'Andriamanitra.
Teny feno hamamiana sy fitiavana no atolotry ny Tompo Jesosy izay manaraka azy.
Miverina indray amin'ny bokin'i JOELA isika.
Hita taratra ao izany teny mamy izany rehefa nandalo loza ny firenena.
Nanao teny fampanantenana hampitraka ny vahoaka ny TOMPO.
Miantra Izy.
Tonga Izy hamonjy ary handefa varimbazaha sy ranom-boaloboka ary diloilo vaovao.
Ho voky ianareo hoy Izy.
Tonga ny teny mamelombelona ny tena sy fanahy.
Hihiratra indray ny masoandro.
Na ny fahavalo izay tena mahery tamin'ny ady aza dia horoahiny.
Teny mahatoky no ho tanterahiny aza matahotra, mifalia sy miravoravoa.
Na dia ny biby aza tsy tokony hatahotra intsony.
Omeny koa ny lohaorana.
Ho feno vary ny famoloana.
Izay rehetra nohanin'ny valala dia honeran'ny TOMPO.
Lasa izany ny haizina, ny hakiviana.
Miverina ny fahazavana.
Tonga ny sakafo mahavelona avy amin'ny TOMPO.
Mitsiry ny voly.
Mitsiry ny fanantenana ao ampon'ny olona.
Teny toa ny sakafo hamelona, teny feno fitiavana.
Izany no zarain'ny TOMPO.
Resy ny fahavalo, maty ny andiam-bibikely.
Talohan'ny hisamborana azy no nanao ny fanasana Jesosy.
Nantsoiny ny mpianatra mba hihinana miaraka Aminy.
Ary indrindra hampita izao fizarana ny mofon'aina izao.
Ny mpianatra sy ny mpanara-dia an'i Jesosy dia tsy natao hamihina ho antsika irery izany mofon'aina izany fa hizara izany.
Hizara izany ho an'ireo izay eo ankilantsika, ho an'ny namana, ho an'ny fianakaviana, ho an'ny firenena satria maro no resin'ny hakiviana noho ny zavatra sarotra mitranga eo amin'ny fiainany ka ohatrin'ny sompanga mihinana ny voly izay hananany.
Hizara izany ho an'ireo mahantra izay tsy manana toerana hatoriana akory fa mivezivezy eny andalambe.
Na dia mangataka aza dia itsoahan'ny maro.
Hizara izany ho an'ny mpitsoam-ponenana satria ao anatin'ny ady ny taniny.
Potika ary tsy misy azo raisina ny fananana sy ny voly.
Raha nizara mofo ho an'ny olona dimy arivo Jesosy ka voky ny vahoaka na dia kely aza izany mofo izany.
Dia voky ny vahoaka satria mofo no nahatsapana ny hafenon'ny fitiavan'Andriamanitra tamin'ny fizarana izany.
Koa ataovy ampitiavana izay rehetra ataonao.
Fa hitondra fahavelomana ho an'ny hafa izany.
Izany no hafatry ny Soratra Masina ho anao androany sy amin'ny andro ho avy rehetra.
Ho hitanao ny fiovana lehibe raha manatanteraka izany ianao.
Ho anao, ho an'ny manodidina anao, ho an'izao tontolo izao.
Andramo ary.
Zoma masina 2018.
Ny andro farany: fijaliana.
Ny Zoma masina kosa dia fotoana hahatsiarovana ny nanjo an'i Jesosy nanomboka teo amin'ny fikasana hisamborana azy sy ny nahafatesany teo ambony hazofijaliana.
Matetika ny vakiteny mikasika izany no atao mandritra ny fotoam-pivavahana.
Misy manao izany tantara izany amin'ny alalan'ny hira manontolo.
Ny zavatra nitranga dia nampalahelo.
Nefa fotoana nahitana koa ny finoan'i Jesosy hanatanteraka hatramin'ny farany ny asa izay nanirahana azy.
Nifanjevo ao ny fahazavana sy ny haizina.
Andeha hiverina amin'ny bokin'i JOELA.
Zavatra roa lehibe mifanohitra no hita amin'ity toko faha 3 ity.
Ny andininy 1 sy 2 dia hahitana ny firotsahan'ny Fanahy Masina amin'ny nofo rehetra.
Samy manana anjara amin'izany daholo ny olona tsy an-kanavaka.
Manamafy izany fa tsy tamin'ny Pentekosta akory vao latsaka ny Fanahy.Fa efa nisy hatramin'ny ela.
Eny talohan'ny andro nahaveloman'i Joela mpaminany.
Ny Fanahy izay mirotsaka dia hampitory teny ny zanakalahy sy ny zanakavavy.
Ny Tenin'Andriamanitra no holazaina.
Eny fa na ny mpanompolahy na mpanompovavy izay ataon'ny olona tsinontsinona aza dia handray izany herin'ny Fanahy izany koa.
Tsy nisy niangarana.
Ny andininy 3 sy 4 dia nampiseho ny zavatra izay mitranga teny andanitra.
Tsy dia tsara ny andro tamin'izany.
Ny masoandro sy ny volana tsy tsara jerena toy ny haizina sy ra ary setroka.
Fotoana mampitebiteby ary atahorana ny fahafatesana.
Ny andininy faha 5 dia manome fanantenana.
Izay rehetra miantso ny anaran'ny TOMPO dia ho voavotra.
Saika tahaka izany no niseho rehefa nohomboina teo amin'ny hazofijaliana Jesosy.
Nanatrika teo ny vahoaka sy ny fianakaviany.
Ratsy ny andro.Ny haizina nandrakotra ny tany manontolo.
Nihovitovitra ny tany.Nihamaizina ny masoandro.
Tao anatin'izany rehetra izany no niantso ny Rainy Jesosy: Ray ô eo an-tananao no atolotro ny fanahiko.
Teny izay noraisiny tao amin'ny hiran'ny Salamo.
Ny vahoaka rehetra nanantona nijery ny zavatra niseho ary dia niteha-tratra avy eo.
Fa ny naman'i Jesosy sy ny fianakaviany dia mbola nijanona teny lavidavitra.
Fa tao anatin'izany rehetra izany koa no naharenesana ny fanekem-pinoan'ilay kapiteny niteny hoe: Marina tokoa fa Zanak'Andriamanitra io Lehilahy io.
Natoky ny TOMPO JESOSY fa miverina any amin'ny Ray ny fanahiny.
Mahagaga fa maharitra hatramin'izao ny fahatsiarovana ny tantaran'i Jesosy.
Ary mampita izany amin'ny taranaka mandimby ny adidin'ny kristiana.
Isaorana ny Tompo.
Asabotsy 31 martsa 2018.
Ny fahafatesana.
Ny asabotsy kosa dia fahatsiarovana ny nahafatesan'i Jesosy.
Maty ny Tompo.
Ny Fiangonana dia tsy manao fanompoam-pivavahana ny fotoanan'ny asabotsy.
Fa samy mandinika any am-po any ny zavatra niseho.Tahaka ny fisin'ny fahafatesana eo amin'ny fianakaviana iray.
Misy fotoana hanginana sy hieritreretana.
Izay koa no mahatonga ny kristiana tsy hanao fety amin'io andro io.
Na hankalaza mariazy.
Fa mangina.Ny fandevenana afaka atao.
Mangina satria tsy takatry ny saina ny anton'ny fahafatesana.
Mandratra ny fo sy saina.
Taty aoriana vao nazava fa noho ny famonjena ho an'izao tontolo izao no namoizan'i Jesosy Kristy ny ainy.
Ary dia miomana amin'ny fiandrandrana ny Paska ho amin'ny fitsanganan'ny tena amin'ny maty.
Ho an'ny Fiangonana, Ity fahatsiarovana ny fahafatesan'i Jesosy ity koa dia hiarahana amin'ireo olona marobe eran-tany namoy hava-malala.
Noho ny antony samihafa: ao ny efa lehibe ka mifarana ny taona hivelomany eto an-tany.
Noho ny antony samihafa: ao ny vao teraka ka tsy niaina afa tsy segondra fotsiny teto an-tany.
Noho ny antony samihafa: ao ny maty noho ny aretina.
Noho ny antony samihafa: ao ny maty noho ny herisetra isan-karazany.
Noho ny antony samihafa: ao ny tsy hita faty
Noho ny antony samihafa: ao ny namono tena.
Izany antony rehetra izany dia miteraka alahelo sy ranomaso.
Ilaina fahanginana.Ary matetika dia miverina ao an-tsaina ny loza izay nisy teo amin'ny fiainan'izy ireo.
Raha miverina eo amin'ny bokin'i JOELA isika dia ho hita ao fa miteraka fahafatesana ho an'ny olona sy ny firenena iray ohatra ireto voalaza ireto.
Ny fielezan'ny firenena tany amin'ny tany hafa.Lasa voazarazara ny mponina.
Ny fizarazarana ny tany.
Ny fanakalozana olona tamin'ny alalan'ny antsapaka.
Ny fivarotan'olona.
Ny fangalarana ny haren'ny tany.
Ny fakana ny fanaka ho an'ny toeram-pivavahana hafa.
Ny famindrana tany ny olona ho lavitra ny taniny.
Izany rehetra izany dia hiteraka ady mba hanavotana ny firenena.
Ny toriteny ataon'i JOELA dia mbola marina amin'izao androntsika izao.
Jereo ny fiainana eto amin'izao tontolo izao dia mazava ho anao izany.
Mandiniha sy mieritrereta.
Amin'ity herinandro masina 2018 ity andeha hiara-dia amin'ny famakiana ny bokin'i Joela mpaminany.
Efatra monja ny toko ao amin'ny bokiny ao amin'ny Testamenta taloha.
Noho izany dia nolazaina fa Mpaminany kely izy.
Mafonja anefa ny voalaza ao anaty boky.
Na dia atao aza fa misy hifandraisany amin'ny zavatra mitranga any amin'ny tany sasany eto amin'izao tontolo izao.
Tsy milaza izany akory fa efa naminany ny amin'ny tany sy firenentsika Joela ohatra.
Fa ny zavatra tamin'ny androny no toriny ary nanao ohatra maro izy ny amin'izany.
Izay no tena maha-mpanoratra mahay ny nanoratra ny bokin'i Joela.
Afaka mamaky ny Baiboly ny olona rehetra tsy ankanavaka mba hahalalana koa ny fanampin'ny tantara sy tsy ho hadino.
Satria mety hahazo ny rehetra ny toa izao.
Alatsinainy 26 Martsa 2018.
Ho avy ny fijaliana.
Ireo zokiolona no hitenenan'i Joela.
Ireo olon-kendry.
Manana andraikitra voalohany eo amin'ny fitondrana amin'ny fanoroan-kevitra.
Amin'ny fitantanana ny firenena tamin'izany fotoana izany.
Adidy lehibe izany.
Mihainoa fa aza variana hoy Joela.
Diniho ny maha-zokiolona.
Ny tany rehetra izay voalazany eto dia ny tany izay fantatra koa tamin'izany fotoana izany satria tsy mbola voafaritra tsara tahaka amin'izao androntsika izao.
Hita amin'ny firenena sasantsany ny zavatra mitranga eto.
Manadina ny zokiolona i Joela raha efa nisy toa izao tany tamin'ny fotoanan'ireo razambe.
Lazao ny zanaka sy ny taranaka mifandimby: Ny amin'ny loza mitranga.
Sao hadino ka miverina noho ny tsy fitandremana no antony ilazany izany.
Inona io tantara hampitaina io: ny fahavalo mananika ny tany sy ny loza haterak'izany, dia tsy inona fa ireo andiam-bibikely mamono.
Ny andiam-bibikely koa anefa dia mety ho ny miaramila manafika satria tsy nisy mpanjaka tamin'izany fotoana izany fa ny mpisorona no nitantana ny vahoaka.
Ireo bibikely ireo dia mihinana ny voly.
Izay sisan'ny kijeja.
Dia nohanin'ny koroka.
Ary izay sisan'ny koroka
Dia nohanin'ny valalavao.
Ary izay sisan'ny valalavao.
Dia nohanin'ny sompanga.
Mihinana ny voly tsy mijanona ny bibikely.
Tahaka ny firenena mahery sady tsy hita an'isa.
Tsy misy maharesy azy satria: ny nifiny dia nifin'ny lion-dahy, ny vazany dia vazan'ny liom-bavy.
Maty ny sahan'ny voaloboka, tsy misy intsony ny divay,ny voly rehetra ka tsy misy atao fanatitra intsony.
Ny fototsakafo dia rava: ny vary izany.
Notapatapahiny ny aviavy, nokikisany sy nendahiny tanteraka,tonga fotsy ny rantsany.
Rava ny saha.
Maina ny diloilo.
Jifa ny vokatry ny tany.
Misaona ny tany fambolena.
Milaza fahafatesana izany ary miatrika fahafatesana ny firenena.
Mbola misy antenaina ve?
Miampy izany ny hain-tany
Maina sy malazo ny hazo rehetra any an-tsaha.
Ity soratra ity dia nofaranan'i Joela mpaminany amin'ny hoe Malazo ny fifalian'ny zanak'olombelona.
Misy dikan-teny toa izao koa milaza izany Maty ny fifaliana ao amin'ny zanak'olombelona.
Misaona ny tany sy ny mpisorona.
Potika izay nolalovan'ny fahavalon'ny firenena.
Tsy niantra izy ireny.
Izay hahamosarena ny olona no nataony.
Na ny zavatra tsara aza dia nesorina tsy ho am-bavan'ny firenena intsony.
Aoka tsy ho diso hevitra isika ka hilaza fa efa naminany tamin'ny firenentsika Joela.
Fa zavatra nisy no tantarainy.
Ary mampitandrina ny taranaka mifandimby izy mba tsy ho varimbariana ny amin'ny loza mihantona eo andoha.
Ahoana no nandresena ny karazam-pahavalo rehetra tsy hanapotika ny tany sy ny firenena sy ny harena tamin'ny andron'i Joela?
Ary ahoana amin'izay tany iharan'izany ankehitriny?
Talata 27 martsa 2018.
Andro maha-ory.
Mbola mitohy ny toritenin'i Joela mpaminany.
Miteny mivantana amin'ireo mpisorona izy.
Toy ny manao hoe: tonga ny fotoana hivorianareo sy ny vahoaka.
Ao anatin'ny fisaonana ny tany.
Tsy misy na dia iray aza tsy hitomany mahita izao loza izao.
Ny alina ho mampalahelo.
Indrisy hoy Joela, manakaiky dia manakaiky ny fandravana.
Tsy miafina amintsika ny fahaverezana ny hanin-kohanina.
Na ao an-tranon'Andriamanitra aza dia tsy hahitana fifaliana intsony fa foana ny fitehirizan-tsakafo rehetra.
Tsy ny olona ihany no iharan'ny loza fa ny biby koa, ny omby, ny osy, ny ondry.
Toa mahalala koa izy ireo ny zavatra mihatra amin'ny tany ary ho ringana koa koa.
Eo amin'ny andininy 19 dia mampiakatra vavaka i Joela.
Mitaraina.
Tsy misy na inona na inona intsony satria main'ny afo ny voly.
Na ny rano hamonoana ny afo aza efa ritra.
Fongotra tanteraka ny zava-maniry rehetra.
Na ny biby aza toa miandrandra ny lanitra miantso vonjy.
Mainka fa ny mpisorona sy ny vahoaka?
Inona no atao?
Aiza no misy ny famonjena.
Ho ao an-tsaina fa tamin'ny fotoana naminaniany ireo atao hoe mpaminany kely roambinifolo dia tsy nitsahatra ny ady teo amin'ny firenena.
Ary nanjaka ny fahavalo.
Alarobia 28 martsa 2018.
Eto izany dia tonga ny fotoan'andro lehibe dia ny ady.Izay hampitahan'i Joela amin'ny Andron'ny Tompo.
Tonga ny fahavalo.
Raha zatra mijery sary mihetsika misy ireny mpiady ireny ianao dia tsy misy valaka amin'izany no zavatra mitranga eto.
Rehefa tonga ny fahavalo hamono sy hanapotika dia maizina ny tany na dia atao aza hoe misy masoandro eny amin'ny lanitra.
Firenena matanjaka ary tsy misy toa azy no hanafika.
Izay handalovany dia hianjera avokoa.
Ireo andiam-bibikely mantsy dia ampitahana amin'ny olona.
Nefa raha ny marina dia ny olona tokoa no hanafika eto.
Vatan-dehilahy avy amin'ny firenena mahery mitondra afo handorona izy ireo.
Misy afo eo alohany sy aoriany koa aiza no hanoherana azy.
Ny zavatra tsara rehetra teo alohany dia ho potika daholo.
Ny tarehiny dia toa ny tarehin-tsoavaly vonona ny handripaka, migorodona ny kalesiny.
Ny soavaly ny nampiasaina tamin'izany, efa voalamina hiady, mananika ny mpiady, tsy vaky laharana, tsy misy mihemotra na dia ao aza ny lefona, miditra eo am-baravarakely.
Eo anoloan'izany dia raiki-tahotra ny firenena.
Mivaloarika ny tarehy.
Kivy tanteraka, diso fanantenana.
Ny fahavalo dia tsy matahotra ny ho faty.
Eo amin'ny andininy faha 12 ka hatramin'ny faha 17 dia miteny amin'ny zanak'Israely i Joela mba hiverenany amin'Andriamanitra.
Izao no lazainy: aza miatsaravelatsihy, miverena, triaro ny fonareo, miantsoa fivoriana masina, antsoy ny zokiolona sy ny ankizy,ary ny zaza minono.
Aza misaratsaraka.
Ny rehetra miaraka amin'ny mpisorona hiteny hoe Iantrao ny olonao, ry TOMPO Ô!
mba tsy hitenenan'ny olona fa nafoin'ny TOMPO ny olony.
Inoako fa tsy isaky ny mankalaza ny alahadin'ny sampan-drofia ny kristiana vao hiteny hoe: Hosana, Hosana ho an'ny zanak'i Davida.
Efa tsy eto ambonin'ny tany intsony mantsy Jesosy ka tsy hihazakazaka ho an'i Jerosalema ny rehetra.
Fa amin'ny toerana misy ny tsirairay dia azo hilazana izany.
Hosana dia manana dikany roa ao amin'ny Soratra Masina: Vonjeo izahay, Hisaorana anie ny Tompo na hotahiana anie ny Tompo.
Vonjeo izahay.
Izany no teny atao amin'i zanak'i Davida isan'andro dia Jesosy Kristy izay efa maty nefa nitsangana tamin'ny maty mba hitondra Famonjena ho an'izao tontolo izao.
Vonjena amin'ny inona raha ny fiainana andavan'andro fotsiny izao?
Vonjena amin'ny ady!
Amin'ny ady satria io no miteraka fahantrana mafy ho an'izay tratrany.
Na tany na olona.
Maro ny mitsoa-ponenana.
Maro no maty izay tsy ny mampiasa fitaovam-piadina ihany fa ny olon-tsotra.
Ady eo ambony latabatra izay mitatra ho tena ady eo amin'ny firenena maro.
Samy momba izay tiany sy hahazahoany tombontsoa.
Izany dia vokatry ny fitadiavan-karena.
Hany ka maro ny tsy manan-kohanina.
Na dia ny tany ambolena aza tsy misy.Na ny rano hosotroina sy hampanirina ny voly aza tsy misy.
Ary matetika tsy tompon'ny tany intsony ny tena.
Ny ady sy ny fahantrana dia miteraka aretina maro.
Ao ny aretina tsy resin'ny fanafody fa ao izay mitranga isan'andro ary tsy mbola hita ny hanafoanana azy.
Amin'ny tany miady zara raha misy fanafody.
Mandady ny olona vao mahita.
Vonjena amin'ny halatra!
Isan-karazany ny halatra.Hatrany amin'ny kely indrindra sy lehibe indrindra.
Halatra any an-trano, any an-tsena toy ny mpangarom-paosy, any ampiasana, any ampianarana, any amin'ny toeram-pitsaboana.
Ao koa ny halatra fananana, tany, trano.
Ny halatra olona ka hamidy na atao takalon'aina.
Ny halatra amin'ny fanaovana hosoka taratasy maro.
Ny halatra rehefa misy ny fifidianana.
Vonjena amin'ny fifandraisan'ny olona!
Manomboka eo amin'ny fianakaviana tsy mifanara-tsaina.
Tsy misy fifanajana intsony.
Tsy misy fankatoavana.Samy manao azy ho lehibe.
Ka misy zanaka mamono ray aman-dreny aza.
Mahavariana ilay hoe: tsy mifandevina raha maty.
Vonjena amin'ny fiovaovan'ny toetr'andro!
Ny toetr'andro izay miovaova ary miteraka loza toy ny rivo-doza, ny hay tany, ny fisin'ny biby manimba ny saha toy ny valala, ny tantely mpamono izay misy aman-kilaometatra maro no halavany rehefa miara-dia, ny tany mihotsaka, ny safo-drano.
Vonjena amin'ny Fitoriana ny Filazantsara?
Misy dia misy tokoa ny fiangonana mivaona.
Ka tsy mijoro amin'y tena fitoriana ny Filazantsara.
Fa misy izay manao ny fiangonana hahazahoana vola be.
Ao ny manao fetsifetsy ka manao risoriso aza amin'ny asa fanompoana.
Na mampanantena zavatra tsy hisy mihintsy.
Ary toa tsy hita izay maha vavolombelon'i Kristy azy.
Samy mahalala fa misy izany fa dia samy manakipy ny masony.
Izay miteny dia voaenjika.
Vonjena amin'ny vola
Ny vola no lasa andriamanitra.
Mivavaka amin'ny vola fa tsy mivavaka amin'Andriamanitra Tompon'ny aina intsony.
Ny atsasany an'ny olona fa ny atsasany mody atao hoe ho an'ny asan'Andriamanitra nefa mivily lalana.Andriamanitra tsy mila ny volan'ny olombelona fa ny olombelona no mila vola.
Maro dia maro no voasaringotra amin'izany na dia ny kristiana aza.
Noho izany na dia hidradradradra hitady vonjy aza ny olombelona dia kely finoana aho ny hahitany izany.
Satria efa nomen'Andriamanitra saina hisafidy ny ratsy sy ny tsara.
Nefa dia mifidy ny ratsy ka izy ihany no mamono ny tenany sy ny fireneny ary ny fiangonany ary izao tontolo izao.
Moa ve dia mihevitra isika fa apetraka ao anaty vilany ny vary ho masaka dia ho masaka ho azy eo.
Mila afo na zavatra hafa.
Fa tsy Andriamanitra no hankao andakozia ka hanamasaka ny vary.
Tahaka izany koa.
Raha maloto ny tanana, tsy Andriamanitra no hanadio azy fa ny olona.Efa nomena kofafa sy fitaovana.
Misy aza manao fandotoana ary atao fanahiniana.
Raha resin'ny kolikoly ny maro tsy Andriamanitra no hamonjy anao ka hoe aiza ity vola fa tsy mety izao.
Fantarao fa tsy mety fa dia atao ihany.
Sy ny sisa maro samihafa.
Tompon'andraikitra amin'izay ataontsika isika fa tsy ilaina ny manilika amin'Andriamanitra ka miteny lalandava hoe: Tsy mahalala an'Andriamanitra angaha ireo.
Ireo famonjena rehetra tadiavintsika mba hivaha etsy ambony dia isika olombelona no andrasan'Andriamanitra hamaha izany fa tsy anao toy ny kamo ka hiandry lava eo.
Andriamanitra koa miandry anao hiasa.
Ampiasao ny hery izay efa nomeny anao dia ho voavonjy amin'izay tadiavinao ianao.Nomeny saina maranitra ianao ka aza matoritory.
Hosana: Isaorana ny Tompo!
Isaorana ny Tompo satria nomeny aina ho velona isan'andro ary manome toky izy fa hiara-dia aminao.
Fa raha mivily lalana ny olombelona dia manalavitr'azy.
Isaorana ny Tompo fa efa nampahiratra ny masonao Izy ka tsy mety ho jamba intsony.
Eran-tany.
Ny fandikana lalàna miteraka ny loza.
Ny tsy fihainona miteraka loza.
Ny fanendrikendrehana miteraka loza.
Ity ny tantara mampalahelo faha 4.
Nisy raim-pianakaviana iray izay tena nanankarena.
Tsy nisy olana ny trano nipetrahana fa toa ny lapa.
Tao daholo ny nilaina rehetra, ny efitra malalaka ho azy mivady sy ny efitra tsirairay ho an'ny zanaka.
Nisy olona mpanampy tamin'ny fikarakarana ny trano: fanadiovana, fanaovan-tsakafo ary nisy jaridaina mahafinaritra ny tokotany.
Nitsiriritra daholo izay nahita izany.
Nahavita fianarana ambony dia ambony ny zanaka rehefa niha-lehibe.
Tao ny mpitsabo, ny mpampianatra, ny lehiben'ny banky, ny miaramila ambony grady, ary nisy hatramin'ny mpitsara nikoizana ny fahaizany.
Izany rehetra izany dia toa milaza fa tsara taiza ireo zanaka ary tafita.
Somary nirehareha aza izy mivady ny amin'izany.
Tao koa ny fananana fiarakodia tsy dia misy firy eo an-tanana.
Afaka nanao fizahan-tany any amin'izay tiany ry zareo.
Nandeha ny andro, ny volana ary ny taona.
Indray andro tonga ny huisier nanolotra taratasy fa misy fiantsoan'ny tribonaly ny raim-pianakaviana izay efa lehibe taona ihany izao taty aoriana.
Nandeha ny raharaha teny amin'ny tribonaly ary nafeniny ny zanany izany.
Afa tsy ny vadiny sy ny zanany miasa amin'ny banky.
Tonga koa ny fisavana tao an-trano avy amin'ny manam-pahefana nalefan'ny tribonaly.
Afaka fotoana vitsivitsy dia nandeha tamin'ny haino aman-jery ny raharaha.Tsy nisy izay tsy nahalala ka akory ny fahatairana sy hagagan'ny maro.
Indrindra ny olona tao amin'ny fiangonana nisy azy.
Nisy fianakaviana iray izay mantsy izay nitory fa ny tany hipetrahan'ilay mpanan-karena dia tsy azy fa nataony an-tery mba ho azy tamin'ny tompony.
Ary noroahiny ilay tompony.
Noho ireto olo-mahantra dia tsy sahy nanao na inona na inona.
Fa izao ela aty aoriana vao mihetsika.
Nafana ny ady teny amin'ny tribonaly.
Maro ny olona tonga mijery rehefa mandeha ity raharaha ity.
Samy te-hahalala ny marina.
Afaka herin-taona dia voalazan'ny tribonaly fa diso ilay mpanan-karena satria nanao hosoka no nandainga.
Sarotra ilay raharaha fa voaporofo ihany fa nanana ny zony ilay fianakaviana nitaraina.
Nandritra ny ady teny amin'ny tribonaly dia nitady ny fomba hanamarinan-tena ilay mpanan-karena.
Ary namory ny zanany ny amin'izay tokony atao.
Rehefa teo daholo dia ilay zanany mpitsara nihaino dia nihaino.
Niala tsiny izy fa tsy afaka miala amin'izay marina indrindra ny amin'ny fisin'ny porofo mazava.
Tsy nety nivory tamin'ny fianakaviany intsony taty aoriana.
Satria heveriny fa amin'ny maha-mpitsara azy dia tsy maintsy manaraka ny lalàna izy.
Raha mety ny nataon'ny raiko dia ho afaka izy.
Raha tsy mety dia tsy maintsy hampiharina ny lalàna.
Izay koa no nitaizany anay hatramin'izay.
Fa dia mahagaga ny fitiavan'ny raiko harena tamin'ny fomba tsy mety hoy izy.
Ilay rainy sy ilay rahalahiny miasa amin'ny banky dia nitady hevitra mba tsy ho voarohirohy amin'izao zavatra izao.
Niadian'izy mianaka ireo ilay mpitsara satria mba fianakaviana ihany nefa tsy mety hanavotra azy.
Toy izao no navalin'ilay zanany: Zava-dehibe ny nampianaranao anay ny fahamarinana, ny fanajana ny asa, ny fiarovana ny madinika sy ny voambaka ka tsy afaka mivadika amin'izany aho satria efa nianina hanaja ny lalàna eo amin'ny fampiharana azy.
Tezitra mafy ilay ray, sy rahalahy ka nanao vava tsy misy ohatrin'izany.
Tezitra koa ny renin'ilay mpitsara fa hoe tsy mba mahalala fa fianakaviana ireo sady ray niteraka, no rahalahy mpiraitam-po amin'ny tena.
Nahatsiaro ny tantaran'i Zakaiosy ilay mpitsara fa tamin'ny andron'i Jesosy rehefa nahita fa tsy nety ny natao dia niaiky teo anatrehan'ny Tompo i Zakaiosy fa diso.
Ary niezaka hanonitra ny halatra rehetra nataony tamin'ny famorian-ketra.
Ny fiafaran'ny tantara moa dia niditra amponja ilay mpanan-karena sy ny zanany lahy iray.
Namidy ny ankamaroan'ny fananana handoavana ny sazy.
Na dia teo aza ny naha-kristiana ilay mpanan-karena dia nifanohitra amin'ny Filazantsara ny zavatra nataony.
Nitana ny amin'izay maha-izy azy tokoa ilay mpitsara na dia sarotra taminy aza izany.
Raha nandika ny lalàna izy dia nibitaka tamin'ny faharatsiany ny rainy sy rahalahiny.
Ary betsaka ny olon-dratsy afa-maina ka tena loza tokoa izany.
Ity no tantara mampalahelo entina hieritreretana amin'izao Karemy faha 4.
Nisy mpivady niteraka fito.
Efa manana zafikely maro.
Miandry ny zafiafy.
Efa lehibe tokoa izy mivady raha izany no jerena.
Ary nahay niara-monina tamin'ny manodidina.
Indray andro tsy nampoizina dia nampivory ny fianakaviana izy mivady fa tsy mifanaraka ary hisaraka.
Nohazavain-dry zareo ny antony.
Samy nanampy azy ireo ny olona mba tsy hanatanterahana izany.
Tahaka izany koa ireo zanaka.
Efa ho misy amam-bola ihany izany fifampiraharahan'ny rehetra izany no atao.
Ilay Ramatoa moa dia tsy hisy iresahana mihintsy fa nijanona amin'ny fanapahan-keviny fa andao ny tokan-tranony.
Kanjo, narary ilay Rangahy, nandeha tany amin'ny mpitsabo.
Rehefa vita ny analyse rehetra sy ny radio dia nambaran'ny dokotera fa tena voa mafy izy ary sarotra ny fitsaboana.
Indrindra moa efa lehibe izy.
Nohazavain'ny dokotera fa haharitra ny fitsaboana.
Misy ny fanafody am-bava fa tsy ampy.
Fa hisy koa ny chimiothérapie.
Nandritra ny fotoana hitsaboana ilay Rangahy dia nanapakevitra ilay Ramatoa fa hijanona hikarakara azy.
Noho izany dia faly Rangahy sy ny fianakaviana.
Nandeha ny fotoana sy ny andro.Tena nikarakara tokoa ilay Ramatoa.Ilay Rangahy aza gaga.
Satria tsy noheveriny fa misy fandavan-tena toa izao.
Izany rehetra izany dia noheveriny fa be fitiavana ilay Ramatoa ary tena mbola tia azy.
Naharitra roa taona ilay fitsaboana.
Ary dia nilaza ny dokotera fa sitrana ilay Rangahy.
Fa isan-taona kosa dia mila atao fizaham-pahasalamana.
Mila koa fakan-drivotra kely raha azo atao hoy ilay mpitsabo.
Hafaliana moa izany na ny an'ilay Rangahy na ny an'ilay Ramatoa.
Niresaka tamin'ilay Ramatoa i Rangahy ka nanao sosokevitra fa tsara raha mampilaza izao vaovao lehibe amin'ny ankizy sy ny havana ary ny namana.
Ary asiana korana tsotsotra.
Teo anefa dia nahavariana ny fihetsiky Ramatoa.
Tsy mandà ny korana sy ny ankizy ary ny havana aho satria tsy azontsika hialana ireo.
Fa ny namana dia tsy ekeko.
Nahoana kosa hoy ilay Rangahy.
Satria sao mamitaka azy ireo isika hoy ilay Ramatoa.
Dia nandeha teo ny resaka nanahirana.
Naharitra ora maro sady feno alahelo.
Tsy ho tantaraiko anao mpamaky eto ny fifanakalozan-kevitry ry zareo.
Fa niafara tamin'izao.
Hoy ilay Ramatoa: Tsy hoe nikarakara anao aho dia heverinao fa tia anao.
Tsy nisy intsony izany tato anatiko.
Hafa ny atao hoe fitiavana, ary hafa ny fandavan-tena hanao soa.
Izay azo atao amin'ny olona mila izany.
Tsara raha nanampy anao ny nataoko mba hiverenan'ny fahasalamanao.
Fa izaho tsy hijanona fa andeha satria efa salama izao ianao.
Taitra mafy Rangahy ary saika nianjera izy satria tafatsangana tampoka no tafapetraka indray.
Maizina taminy ny tany aman-danitra.
Fa nahoana hoy izy.
Efa tara izy ity hoy Ramatoa fa efa ela aho no nanaitra anao mba handinika ny tsy mety amin'ny fifandraisantsika fa tsy nety ianao.
Tsy misy olona afaka miara-miaina raha mihamaty tsikelikely ny fifandraisany.
Tsy nisy ny korana, tsy nisy ny filazana ny vaovao afa-tsy tamin'ireo taranany ihany.
Niova ny fiainan'ilay Rangahy satria izy irery sisa no tao an-trano.
Lasa eritreritra mafy izy.
Ramatoa lasa tany amin'ny tanana hafa nipetraka irery koa.
Afaka volana vitsivitsy dia namory ireo zanany ilay Rangahy nilaza fa toa variana tamin'ny zavatra maro izy.
Nananatra sy nanafatrafatra ny zanany izy mba hifampihaino fa tsy manana ny marina hatrany akory ny tena.
Afaka dimy volana dia nandao ity tany ilay Rangahy.
Tantara mampalahelo satria zavatra maro no nitranga ary tsy voatanisa eto.
Fa natao hieritreretana koa amin'izao fotoanan'ny Karemy izao.
Dieny mbola nomena fotoana hanovana izay tsy mety dia ataovy fa sao hanenenana.
Ny lasa tsy miverina intsony.
Na dia tao aza ny naha-kristiana azy mivady, na dia tao aza ny zanany marobe dia niafara tamin'ny fisarahana ihany ny fiainany.
Ahoana hoy ny Soratra Masina ny amin'ny fanambadiana?
Ahoana hoy ny litorjia eo amin'ny fifanekena?
Tsy misy olona afaka miteny fa fantany tsara i Ranona.
Fa tsara koa ny maka fotoana handinihan-tena tsindraindray.
Tsy eo amin'ny tokan-trano ihany fa amin'ny lafiny maro rehetra.
Alohan'ny hitsarana azy mivady dia samia mandinika ny tena tsirairay.
Tsy misy antony tokony hitsarantsika azy.
Fa ry zareo ihany no mahalala ny fifampitondrany sy ny fitiavana nananany.
Tsy hametraka teny ao amin'ny Soratra Masina aho androany fa mbola hiverina ary miverina tsy mitsahatra ny fahasarotan'ny atao hoe FITIAVANA.
Ny tantara mampalahelo faharoa zaraiko aminao amin'ity fotoanan'ny Karemy ity dia nikasika mpampianatra.
Lehilahy vaventy sy ranjanana efa lehibe no malaza teo amin'ny fiainan'ny Fiangonana.
Izao no fitantarany ny zavatra nanjo azy: Nandeha tany Analakely aho.
Ary nijanona hiditra hijery toeram-pivarotana no nisy niantso sy nanondro ahy ho FRS.
Taitra sy tsy nahetsika aho.
Poa toy izay dia efa nisy roa lahy nitana ny tanako vonona hamely totohondry.
Nisy nanampy ary tsy afaka nihetsika intsony.
Ny kitapoko mbola voatazoko ihany.
Niteny mafy aho fa tsy FRS nefa tsy noraharahin'ireto.
Nisy olona iray nahalala ahy tsara ary nikika nilaza fa tsy FRS fa mpampianatra sy pastora.
Tsy nino ny nitolona ahy fa vao mainka nangeja.
Soa ihany koa fa nisy olona hafa koa tonga niantso mafy fa tsy FRS aho fa mpitandrina.
Avelao izy.
Ela vao nijanona ireto saika handratra.
Talohan'ny nialako teo dia nasehoko ny olona ny Baiboly sy ireo boky fampianarana tao anaty kitapo.
Izay vao tena nisaraka.
Ireo mpanendaka na ny tena marina ireo te-hamono dia tsy hita izay nalehany.
Nangina izahay mpianatra nihaino ny fitantarany izany.
Nalahelo ary nangotsoka aho.
Satria zava-doza.Saika maty ity olona ity.
Ny fahatairany sy ny tsy nanampoizany izao fanendrikendrehana izao dia tsy nahafahany niaro tena.
Rehefa vita ny zavatra nolazainy dia hoy izy: saika maty aho re olona.
Ary saika maty noho ny hadalan'ny olona sy tsy misy fieritreretana.
Natahotra ihany koa aho satria tsy voatana ireto olona ireto ary vonona ny hamono.
Toa tahaka ny romotra ry zalahy.
Asa na ahoana ny hoavin'ity firenentsika ity?
Ny zavatra tahaka itony hoy izy dia marika fa mirohatra ho amin'ny làlan-dratsy ny tany iray.
Inona moa no mahatonga izao fihetsika izao?
Fiandohan'ny fampisehoana ny horohoro sy fampitahorana.
Ireo mihevitra ho matanjaka no manao izay tiany.
Fitiavana hampiteraka tsy fahatokisana ary ho feno ahiahy ny hafa
Fitiavana hampikorontana ny saina, sy ny tany ama-monina
Fitiavana hampiely zavatra tsy marina.
Eto koa no mampitsangam-bolo izay nahita sy nandre: fa inona no manjo ny mpiara-monina?
Foana izany amin'izao fotoana izao sa tsia?
Misy tantara toy izany koa any amin'ny tany hafa.
Fa raha ny eto amintsika, tany izay milaza ho mifankatia ny olona amin'ny soatoavina sy ny fihavanana nefa dia izany no hita.
Nahoana no manana fo lontika sy feno habibina?
Tsy azo nafenina intsony ny nakombona hatramin'izay fa nibaribary.
Noho ny fijoroan'ny olona nilaza ny marina sy niaro azy ary feno fahasahiana na dia sarotra aza izany dia voavonjy ilay mpampianatra.
Ny fanendrikendrehana dia miteraka loza: ny fahafatesana.
Raha mitranga izany eto amin'ny firenentsika dia noho ny fahantrana ara-panahy.
Inona ary moa ity atao hoe fanahy ity
Ho famaranana dia jereo sy diniho ny tantaran'ny mpaminany Daniela.
Toko fa enina, indrindra ny andininy faha 5 sy faha 6.
Tsy i Daniela akory ity mpampianatra ity fa saingy misy hitovizan'ny fihetsiky ny mpiampanga.
Ny Fanahy Masina hanazava ny saintsika.
Koa satria saika isan'andro no misy mikaroka ato amin'ny bilaogy ny lohateny hoe Tantara mampalahelo.
Dia indro zaraiko ity tantara mampalahelo ity.
Na dia ao amin'ny Baiboly aza dia hahitana koa tantara mampalahelo maro.
Tsy mahafinaritra na mahafaly daholo akory ny tantara ao.Ka sao ianao tezitra raha lazaiko izany.
Volana vitsivitsy taorian'ny 13 mey 1972 no nitrangan'izao resaka izao.
Nisy olona nifanao fotoana taminay fa ho avy hiasa tany izy.
Nefa tara adiny roa.
Rehefa tonga izy dia somary sahirana.
Tsy nilaza ny antony naha-tara fa niarahaba dia lasa niasa.
Nahagaga ahy ihany ilay fihetsika.
Niandry aho izay hitenenany.
Rehefa nahavita ny ampahefan'ny asa tany izy dia nijanona.
Nankeny an-joro trano ary nipetraka toa lasa vinany.
Hitany aho fa somary tezitra.
Dia nasaiko najanony ny asany.
Ary dia niresaka ela izy.
Ary nasaiko nody izy.
Ny ampitso rehefa hiverina hiasa izy dia hitako fa tsy mirana intsony.
Nanenina izy tamin'ny zavatra nataony.Kanefa tsy azony naverina intsony.
Tsy nahavita ny asany ilay Rangahy fa nihodinkodina ny trano.
Nokapohiny aza ny tanany sy ny sandriny indraindray.
Izany ve no heverina fa hanafaka ny zavatra nataony teo?
Izy koa dia olona matanjaka sy tena be sandry.
Ireo mantsy no nentiny nanisy ilay olona tsy fantany akory.Raha olona kely aina dia maty eo no eo amin'ny totohondrony.
Izy koa dia nilaza fa tsy fantany izay niafaran'ilay olona.
Nandritra ny fotoana niverenany niasa dia tsy nitsahatra ny namerina ilay tantatra izy.
Tsy nampoiziko ho izao no hitranga.
Olona be tsy miteny izy fa nanomboka tamin'io dia tsy nikombona ny vavany.
Amin'izao fotoana hanoratako izao dia tsy fantatro na mbola velona any ilay Rangahy niasa ny tany.
Angamba zokiko folo taona eo izy.
Nahalasa eritreritra tokoa ny zavatra notantarainy sy ny nitranga.
Ary nisy toe-javatra tahaka izany izay nampanahy ny olona maro ny hisin'ny tahaka izany tamin'izany fotoana izany.
Izaho koa nanontany tena hoe: ahoana moa izany?
Io izany io no tena mifono zavatra maro mila vahavahana.
Ahoana no hahazahoana mandratra olona tsy fantatra?
Eny fa na dia mirohatra aminy daholo aza ny rehetra.
Tsy nisy niaro na dia iray aza.
Iza moa hoy ianao no hiaro satria mety hanaovan'ny hafa tamba-be koa.
Nalahelo tokoa aho.
Tena nalahelo mafy.
Tsy fantatro izay antony nahatonga ny olona nanisy totohondry azy.
Fa ny tao an-tsaiko dia ny tenany maharary vokatr'izany.
Mety ho potika ny tarehiny, mety ho tapaka ny taolany, mety ho vaky ny taovany sasany.
Ka ao anatin'ilay izany dia ny hoe inona moa ny olona, amin'ny samy olona?
Raha nisy tsy nety nataony moa ve tsy ao ny manam-pahefana?
Sa dia vitan'ny vahoaka ny fitsarana tamin'izany fotoana izany?
Ny mikasika ny fitsarana koa izany dia anatin'ilay hoe izany.
Tamin'ilay niresahan'ilay mpiasa tany dia fantany tsara ny antony nanasiany totohondry ilay olona.
Tsy afaka miala amin'izany izy.
Nanana lolom-po tamin'ny olon-kafa izy nanala vonkona tamin'olon-kaha.
Efa niboiboika tao ampony tao ny fahatezerana ka tsy voafehiny intsony.
Io fahatezerana io koa dia ao anatin'ilay hoe izany.
Nihevitra ilay mpiasa tany fa ho afaka ny fony.
Kanjo loza.
Tsy nahita fiadanam-po izy fa manontany tena ny amin'izay niafaran'ilay olona nasiany totohondry.
Raha azony natao ny namaha izany dia nataony saingy tsy nisy hevitra intsony.
Hitako fa maloka ny fiainany hatramin'ny ampitson'iny toe-javatra iny.
Ao anatin'ilay izany koa dia ny tsy fiheverana ka miafara amin'ny nenina aty aoriana.
Raha izany ilay izany dia: Ny tahotra.
Inona moa ny olona?
Ny fitsarana.
Ny fahatezerana.
Ny tsy fiheverana.
Ny nenina.
Nahoana no misy ny tahotra eto amin'ity tantara ity: Satria efa tsy mety hisaina ny olona fa izay ataon'ny hafa dia arahina na dia ratsy aza.
Rehefa mijery olona iray ianao dia tsy hafa io olona io fa ao no hahitanao ny tarehinao.
Ny olona tsy tokony hikasi-tanana ny olona.
Ny fitsarana?
Nahoana no tsy raharahin'ny olona intsony ny fitsarana avy amin'ny fahefam-panjakana?
Ny fahatezerana: Io no manimba ny fiainan'ny olona raha mifikitra amin'ny fahatezerana izy.
Ny tsy fiheverana: Io dia fanilihana ny andraikitra amin'ny hafa mba hanadio tena.
Ny nenina: manenjika mandra-maty na tsy lazaina aza.
Jereo ny tantaran'i Kaina ao amin'ny Genesisy toko faha efatra.
Lasa nirenireny teto an-tany ary natahotra tamin'izay rehetra nalehany.
Lasa nankany an-tany efitra Jesosy raha vao vita batisa.
Tsy ho ela dia hanatanteraka ny asa nanirahana azy Izy.
Tsy afaka nanda izany fa natosiky ny Fanahy.
Noterena ve no dikan'izany?
Ny any an-tany efitra: Toerana heverina ho mangina tsy misy mpanelingelina.
Nefa dia voalaza fa teo amin'ny bibidia Izy, ary nanompo Azy ireo anjely.
Nandritra ny efa-polo andro izany.
Andeha hiomana ary tsy misaraka aminy ny Fanahy.
Tsy voalaza izay zavatra nataon'i Satana eto ny amin'ny hoe nalaina fanahy Jesosy tahaka izay hita ao amin'ny filazantsaran'i Matio sy Lioka.
Voafetra ihany ho 40 andro.
Fotoana hitokanana sy hieritreretana.
Fotoana sarobidy satria izao tontolo izao manontolo no saha hiasan'i Jesosy.
Lehibe dia lehibe ny toeram-piasana.
Ny olona tsirairay no hovonjeny.
Ny olona tsirairay anefa samy manana ny sainy, ny fombany, ny fihetsiny, ny finoany.
Amin'izao fotoanan'ny Karemy izao raha omena 40 andro hitokanana isika dia inona no hatao?
Tandremana tsy ho fahazarana ny fitenenana hoe: hitory ny Filazantsara ho an'izao tontolo izao aho.
Tsy misy mahavita izany fa ampahany ihany.
Misy aza indraindray izay miala fotsiny.
Tsy ny rehetra akory fa misy izany.
Ilaina io fitokanana io tsy ho fianarana asa fotsiny fa ho fandinihan-tena tanteraka.
Fotoana hiatoana kely na hampihenana ny asa hahazahoana mandinika ny lasa na ny asa vita mba hanarenana izay tsy mety.
Na dia heverina aza fa fotoana hararaotina hampahery dia fotoana mampiasa saina koa.
Satria tsy maintsy miatrika ny zava-nisy sy ny ho avy.
Maro dia maro ny olona na kristiana na tsy kristiana lasa eritreritra ny amin'ny fiainan'ny Fiangonana.
Fa misy dia misy tokoa ny zavatra miseho mifanohitra amin'ny fitoriana ny Filazantsara.
Ka mahatonga ny olona hiala na handao ny fiangonana ary miafara amin'ny fanorenana fiangonan-kafa aza.
Na manaraka fikambanana izay manambaka.
Amin'izao fotoanan'ny Karemy izao no hiaraka handini-tena ny Fiangonana.
Vitsivitsy ihany no fanamarihana atao eto fa anao mpamaky ny manohy azy satria mety hahita zavatra hafa koa ianao.
Ahoana ny fifandraisana amin'ny olona ao ampiangonana sy ny any ivelan'ny fiangonana?
Diso hevitra isika raha milaza fa mifankahazo daholo ny ao.
Satria na dia heverina ho tsara aza ny teny alahatra dia indraindray miteraka fananfintohinana ho an'ny hafa.
Iza avy moa ireto olona mifankahita isaky ny fiaraha-mivavaka na alahady na andavan'andro?
Vonona hiara-miasa ve?
Ao ny manam-pahaizana, ao ny tsy nahavita fianarana na tsy nianatra akory aza ka ny manoratra na mamaky teny aza tsy hay.
Ao ny mahantra sy ny manan-karena.
Amin'izao fotoana izao dia tena milalao vola ny tena manan-karena.
Na ny fizotry ny fiainan'ny fiangonana aza dia eo ampelan-tanany amin'ny toerana sasany.
Izy no mibaiko na dia ny hira sy litorjia atao aza.
Nahalasa eritreritra ahy ity teny vao reko tamin'ny herinandro ity hoe aza atao maina ny tananao rehefa miarahaba ny lehibe ianao!
Ahoana no atao amin'ny fomba fiteny fa hita matetika izao fa misy teny mahamenatra ny mivoaka ny vava indraindray.
Izay tsy mba manao izany dia heverina ho tsy inona na hasaina mihataka.
Ny fomba fiteny indrindra no mahatonga ny adilahy voalohany ao amin'ny Fiangonana na any amin'ny toeram-piasana na any ampianarana na ao an-tokan-trano.
Ary dia manaraka ny ady sisa hafa rehetra ary ao anatin'izany ny fitondran-tena tsy mendrika.
Hoy koa ity teny reko ity vao haingana: avelao eo aloha ny vavaka fa handao hampiseho sandry fa efa mankaleo ity fanenjehana ity.
Ankona aho raha nahare izany!
Maro dia maro ny te ho mpitory ny Filazantsara.
Misy anefa izay mihevitra fa ny fahaizany miteny no tena izy.
Ilaina ny fahaizana miteny fa tsy izany no atao hakana ny fon'ny olona.
Tsy ny hahababo ny fon'ny olona aminao akory no hitorianao teny na hanaovanao ny asan'ny Fiangonana.
Takonana amin'izay fisarihana ho tia anao ny olona dia omena teny ao amin'ny Soratra Masina mba hanaitaitra.
Mamitaka ny olona izany ary miteraka vokadratsy tsy ho ela.
Ary ahoana ny amin'ireo izay tsy mety mifampiarahaba.
Fa milonjolonjo.
Misy ireo izay miavonavona satria tsy tafaveriny hono ny saran'ny taksi-be izay nosamboriny tamin'ny iray volana.
Inona moa ireo bibidia teo amin'i Jesosy fa tsy ireo eritreritra izay nampiseho ny fahasarotan'ny asa.
Nampahafantarina Azy fa tsy maintsy hiatrika an'izy ireny.
Satria sarotra ny asa.
Tsy hoe Zanak'Andriamanitra dia misosa ho azy ny asany.
Satria rehefa dinihina ny soratra rehetra ao amin'ny Baiboly dia hitanao fa ao ambadiky ny tsara no hahitana koa ny lafiratsiny.
Ka ilaina ny hitandremana sy miomana mba tsy hanaonao foana.
Nomen'Andriamanitra fotoana ny olona tsirairay hahazahoany mandini-tena.
Toy ny karemy izay fotoana fohy ao anatin'ny indray andro.
Fa saingy ny olona no mahalala ny antony tsy hanaovana izany.
Mba hanilihana amin'ny hafa foana ny zavatra tsy mety ka manimba ny fiainan'ny Fiangonana sy ny firenena.
Hany ka mandrava tsikelikely fa tsy manarina.
Nefa dia nomen'Andriamanitra asa tsara tokoa hikolokolo ny tany sy izao tontolo izao.
Izany no Fitiavan'Andriamanitra ny olona tsirairay avy.
Izany no hamelona indray ny tany sy izao tontolo izao.
Efa niainana ve izany andron'ny karemy izany?
Ny Tompo homba anao amin'ny asa sarotra izay ho hatrehina.
Alahady faharoa ny Advento 2017
Jesosy dia efa tovolahy vonona ny hiasa no hita ato amin'ity bokin'i Marka ity.
Feno hery sy tanjaka ary tsy misalasala ny hanatanteraka izay nanirahan'Andriamanitra azy.
Marihina fa taorian'ny nitsanganan'i Jesosy tamin'ny maty no voasoratra ny bokin'i Marka.
Taorian'ny Paska izany ary tamin'izay fotoana izay no nahatonga ny anarany hoe: Jesosy Kristy.
Tsy nahamaika an'i Marka ny hilaza fa toy izao no fomba nahaterahany izay hita ao amin'ny bokin'i Matio.
Fa tonga dia hoe Toa izao ny niandohan'ny Filazantsaran'i Jesosy Kristy, Zanak'Andriamanitra.
Na dia voalaza fa Zanak'Andriamanitra aza Izy dia natao batisa ihany.
Nandritra ny fotoana niasany dia maro ny vahoaka nanaraka azy na dia atao aza hoe te hijery fotsiny izay zavatra nataony.
Satria nahagaga ny olona ihany ny naharenesana sy nahitana ny fanasitranana ireo izay narary.
Tao koa ny fanozongozonana ny finoany tamin'ny nakan'ny devoly fanahy azy.
Nisy koa ny fanakianana azy satria nandika ny andro Sabata tamin'ny fanasitranana marary.
Sy ny zavatra hafa maro.
Ny voalohany tamin'ny asan'i Jesosy Kristy ato amin'ny bokin'i Marka dia ny niantson'ny mpianatra.
Nanomboka tamin'ny efatra ary fotoana vitsy taorian'izay dia feno roambinifolo.
Nanaraka ny Zanak'Andriamanitra ireo na dia tsy mbola fantany mazava aza ny amin'i Jesosy.
Anisan'ny zava-dehibe ny fanarahan'ireo mpianatra ireo an'i Jesosy.
Ary mbola zava-dehibe koa ho antsika kristiana izay manaraka azy.
Na dia indraindray aza tsy mbola tena mazava amintsika ny amin'ity Zanak'Andriamanitra ity.
Satria rehefa mihevitra isika fa hoe Zanak'Andriamanitra izy dia ho nilamina ny fiainany.
Nefa tsy dia izany loatra no nitranga.
Satria niharan'ny fanenjehana izy tamin'ny asa nataony satria tsy neken'ny Fariseo sy ny mpanora-dalàna izany.
No nisy koa fialonana.
Tsy teo ambony hazo fijaliana ihany izy no nijaly fa nandritra ny androm-piainany.
Ary ny bokin'i Marka dia manamafy izany fa efa nisy aty ampiandohan'ny boky ny tetika ny hamonoana an'i Jesosy.
Ary dia niafara tamin'izany tokoa ny fiainany na dia nisy aza ny filazana ny fitsanganany tamin'ny maty.
Izay nosoratana taty aoriana tao amin'ny bokin'i Marka.
Araka ny tantara koa dia ireo mpianatra izay nanaraka azy dia maty tao anatin'ny fijaliana.
Moa ve tsy manamarina tokoa izay voalaza ao amin'ny Matio hoe sambatra ianareo raha haratsin'ny olona sy enjehiny ary asiany izay teny ratsy rehetra hitenenany lainga anareo noho ny Amiko.
Io dia fampianaran'i Jesosy.
Koa tsy tokony ho gaga ny kristiana raha enjehina raha mitory ny Filazantsara izay tsy inona fa ny Vaovao Mahafaly ihany.
Mifanohitra tokoa amin'izay tokony ho izy satria ny milaza fifaliana indray no mety ho voaenjika na henjehina tokoa.
Diso lalana ny mpitory ny Filazantsara raha mihevitra fa natao hahazahoana voninahitra ny hanaovana izany ary ho hindrahindrain'ny olona.
Misy asa lehibe ny an'ny mpitory ny Filazantsara rehetra.
Asa sarotra satria tsy voatery hanaiky izany ny rehetra.
Firy moa ny mpitory ny Filazantsara any amin'ny tany sasany izay maty na migadra.
Any amin'ny tany milamina dia sambatra ny mpitory ny Filazantsara satria mandry eo ivohan'ny vato, tsy misy mpanelingelina.
Ary somary fitaka ihany izany satria hita fa tsy kely lalana ny ratsy ka misy ny mivaona.
Tsy mitovy tokoa ny Vaovao Mahafaly ao amin'ny Soratra Masina sy ny vaovao mahafaly amin'ny andavan'andro.
Ny Vaovao Mahafaly na ny Filazantsara dia tokana ihany: Jesosy Kristy Zanak'Andriamanitra izay tonga hamonjy izao tontolo izao.
Fa ny vaovao mahafaly hafa dia mety ny fahitana asa hamelomana ny ankohonana, ny fitsidihana tany maro eto amin'zao tontolo izao, ny fahazahoana loka tamin'ny fifaninanana isan-karazany, ny firaisan-tsainan'ny fianakaviana, ny tany milamina, ny fahafahana mianatra, ny fahasitranana, ny fananana talenta isan-karazany, ny fahatongavana eny amin'ny volana.
Nefa izany rehetra izany sy ny hafa dia tsy mahafa-po.
Eny fa ny harena aza tsy mahasolo ny Filazantsaran'i Jesosy Kristy.
Fa rehefa tonga ny fahatokisanao an'i Jesosy Kristy amin'ny alalan'ny fihainoanao ny teniny sy fandinihanao izany dia ho mazava aminao ny antony hanarahanao Azy.
Mety ho androany, mety ho rahampitso, mety ho afaka herin-taona na mihoatra nefa koa mety tsy hanaiky azy koa ianao.
Safidinao izany.
Izay no nahatonga ny fisian'i Jaona mpanao batisa hampiomana ny olona.
Izay no nahatonga ny Fanahy Masina nirotsaka tamin'i Jesosy teo amin'ny fotoanan'ny batisany.
Izay no nahatonga azy hampianatra ireo mpianatra izay hanaraka Azy.
Mandeha miandalana ny zava-drehetra.
Ny Fanahy Masina no miasa ao anatin'ny tsirairay fa tsy misy azo terena.
Amiko dia ny Filazantsara no hiandohan'ny Soratra Masina izay hampianarina voalohany.
Fa tsy ny faharian'izao tontolo izao akory.
Nandritra ny fotoana niainany Jesosy dia nampianatra Izy.
Ary ahoana ny fampianarana ataon'ny kristiana tsirairay momba an'ity Jesosy Kristy Zanak'Andriamanitra ity?Indrindra amin'izao fotoana mampirongatra maro ny karazam-pivavahana.
Ka misy aza sahy milaza fa izy no Fanahy Masina ary mahavita hatramin'ny mampitsangana ny maty.
Mahazendana ny maheno izany satria misy tokoa ny maka ny toeran'ny Zanak'Andriamanitra.
Koa mahaiza mandinika ny lalana hizorana sao voafitaka.
Ny safo-drano.
Fa tsy tadidiko intsony ny taona.
Asa izay nahatadidy fa tany Madagasikara tany amin'ny faritra Atsimo tamin'ny taona 1978 na 1979, raha nandeha nivory tany ny fikambanan'ny Vehivavy mpiara-mivavaka dia nisy safo-drano lehibe tao akaikin'i Toliara talohan'ny fotoana nahatongavanay tany.
Nitantara taminay ny fandehan'ny loza ny mponina tao.
Hoy izy ireo: Efa nampilazaina ihany izahay fa hiakatra ny rano ary hanafotra toerana maro.
Nisy ny olona niala sy namonjy ny tendrombohitra.
Fa nisy izay tsy nety.
Rehefa niakatra ny rano dia tahaka ny feon'ny fiaramanidina.
Niraondraona.
Nampatahotra.
Ireo izay tsy niala dia tratran'ny rano ary foana ny tanana iray.
Nisy olona izay tafakatra teny amin'ny hazo ary nijanona teny nandritra ny folo andro.
Nalahelo mafy aho nihaino ilay nitantara fa notohizany hoe ary nisy aza vehivavy iray izay niezaka hitsoaka fa tratran'ny rano ihany ka niraikitra teo amin'ny hazo ary ny zanany dia teny am-babeny.
Nopotserin'ny rano teo izy ireo.
Samy maty teo izy mianaka.
Narikoditra aho rehefa nahare izany.
Nandritra ny roa andro aho tsy nahateny.
Tsy misy teny koa azo ambara ny amin'ny loza nanjo ireo mponina nandalovan'ny rivodoza amin'izao fotoana izao.
Tena mampalahelo.
Efa fantatra ihany fa amin'ny fotoan'andro tahaka izao dia mety hisy ny rivodoza ary tsy iray fa mety ho telo mifanesisesy any amin'ny faritr'ireo nosy maromaro ireo.
Raha mijery ny tantaran'i Noa sy ny safo-drano isika dia ho gaga fa nampiomanin'Andriamanitra izy.
Ary dia nanana fotoana nanaovana sambo izay nitondra azy mianakavy sy ireo biby ary zava-boahary isan-karazany.
Nandritra ny efa-polo andro dia niaina teny ambonin'ny onjan'ny rano izy mianakavy.
Tsy nahare na inona na inona afa tsy ny orana mipatrapatraka.Izay no voalazan'ny tantara.
Ary izy mianakavy ihany sisa no velona!
Amin'izao fotoana izao dia poa toy izay ny fahatongavan'ny rivo-doza.
Ao anatin'ny roa andro dia efa migadona eo an-toerana.
Na dia ao aza ny fananana fitaovana tena tsara amin'ny fandinihana ny lanitra sy ny famantarana ny toetr'andro dia tsy manana fotoana firy hiomanana ny olona hialana amin'ny loza.
Tahaka izany koa, na dia tena tonga lafatra aza ny fampitana vaovao dia tsy mahasakana ny loza.
Tsy afaka ny hiomana akory ny olona hamonjy ny fananany.
Ny tena aloha no tsy maintsy vonjena.
Mitady izay handosirana haingana.
Ary atao izany ao anatin'ny fotoana fohy: iray na roa andro.
Nefa tratran'ny loza ihany ny mponina.
Matahotra tokoa satria mananontanona ny fahafatesana.
Tsy fantatra izay hanjo.
Tsy fantatra izay hahazo.
Tsy maintsy mandao ny zavatra rehetra nametrahana ny fo.
Tena mafy.
Rehefa tonga ny loza tsy misy azo hifikirana.
Na ny fianakaviana aza dia misaraka satria tsy afaka hiara-dia.
Noho ny fahatairana dia samy namonjy ny ainy.
Misy ihany koa ny maty ary ao ny maratra maro.
Maratra ara-batana ary miantso sy miandry vonjy.Manantena fa ho ren'ny olona ny antsony.
Nefa rehefa jerena amin'izay hita amin'ny televiziona dia tena sarotra ny raharaha.
Na izany aza dia mikiry hanao ny asany ny mpanao vonjy aina na dia avy lavitra aza izy ireo.Na dia ny sakafo hohanina aza tsy misy.Teraka ny saina ratsy amin'ny sasany ny amin'ny handroba ny fananan'ny hafa.
Maratra ara-tsaina koa ny maro satria tsy zaka ny fahitana izao loza izao.
Miteraka famoizam-po.
Mahaketraka.
Very tao anatin'ny indray mipi-maso ny fananana rehetra izay nangonina.
Ny loza tsy nifidy na mahantra na manankarena teo amin'ny lalana nolalovany.
Mahatsiaro voadona any anaty ny tena na dia misy aza ny afaka mandeha ka manangona izay sisa mijoro.
Na izany aza tsy maintsy miatrika ny hitan'ny maso.
Sarotra ekena ny zava-mitranga.
Ao ny afaka miteny, ao ny tsy mahaloa-peo.
Maratra ara-panahy ka manontany tena: nahoana no tsy narovan'Andriamanitra tamin'ny loza izy sy ny taniny?
Misy ny mihevitra fa izay no sitrapon'Andriamanitra.
Misy kosa ny manome tsiny an'Andriamanitra.
Tsy maninona izany fa izay no hahafahany miresaka amin'Andriamanitra.
Hahatsiarovantsika ny tantaran'i Joba niaraka tamin'ireo telo lahy namany.
Tahaka ny inona moa ny tenin-dry zareo tao?
Rehefa mahita ny sary amin'ny televiziona isika dia manontany hoe: Inona no iafaran'ireto olona ireto?
Ahoana no hanarenana izao zavatra simba rehetra izao.
Ahoana no hampijoroana izay resin'ny hakiviana.
Mahatsiaro ny fivoriana pastoraly tao Rocheton tamin'ny taona 2012 aho.
Hoy ilay mpampiofana anay hoe: mivezivezy ny olona marobe mitsoa-ponenana noho ny ady.
Ary vitsy ny mandray sy mamonjy azy ireny.
Fa saingy tsy hitan'ny olona fa mety hisy fitsoaham-ponenana goavana vokatry ny loza ateraky ny rivo-doza avy amin'ny fiakaran'ny rano.
Noheveriko fa ny rano an-tanety ihany no nolazainy tamin'izany fotoana izany.Fa nampiany ny fanazavana avy eo hoe: indrindra ny ranomasina izay hiova noho ny toetr'andro.
Ny loza dia ny fisin'ny tanana marobe sy lehibe eran'izao tontolo izao izay be mponina manakaiky ny ranomasina.Toa marina tokoa ity lazainy rehefa dinihina.
Anisan'izay noharian'Andriamanitra koa ny rano.
Mahafinaritra ny mahita azy madio sy manadio nefa koa mamono sy mahafaty.
Nefa dia io rano io ihany koa no hampiasaina amin'ny fanaovana batisa izay mariky ny fahavelomana sy fitsanganan'ny tena amin'ny maty amin'ny alalan'ny finoana an'i Jesosy Kristy.
Io rano io koa no tsy maintsy sotroin'ny olona rehetra eto an-tany satria ilain'ny tenany izany.
Io rano io koa, na rano mamy na ranomasina dia samy sarobidy ary mampiteraka ady aza satria rehefa mihena ka ritra dia tsy maintsy misy ny hamaritra fa azy ary izy ihany no tompony.
Araka ny filazan'ny siantifika sy ny mpanao jaridaina dia io rano io rehefa miakatra ho zavona ka miverina ety an-tany dia misy 15 0 taona vao mirotsaka.
Ela dia ela tokoa.
Nefa koa rehefa mirotsaka ka diso tafahoatra dia toa manimba koa.
Tsy hita ihany izay hanaovana azy.
Tany amin'ny 1979 dia efa nisy tao Madagasikara Mpampianatra iray tao Ankatso RAMIANDRASOA Fred no anarany ary tsy nitsahatra niteny hoe: Ny razambentsika dia efa nanafatra fa fehezo ny fikorianan'ny rano eto amintsika fa aza mifaly fotsiny hoe: manankarena amin'ny rano izahay ka tsy miraharaha.
Fa mbola ho ritra io indray andro any.Efa nody mandry izy fa raha mbola velona teo izy asa izay nolazainy.
Nahoana no mijaly amin'ny rano isika?
Sa kosa mba misy fanafodiny ihany?
Rehefa tsy manorina fonenana eny amin'ny toerana tsy tokony hanaovana izany dia efa zava-dehibe.
Ireny trano miorina tsy ara-dalana ireny dia vokatry ny vola asisika ny mpanome alalana ka hahazahoana tombon-tsoa noho ny fitiavam-bola tafahoatra sy fitiavan-tena.
Asa na mandry ny sain'izay manao izany na tsia.
Tsy miandry ny hisin'ny rivo-doza na safo-drano vao mamboatra fitehirizan-drano.Fa mialoha izany dia ho kely ny zavatra simba raha sendra ka tondraka ny rano.
Ny tsy fikarakaran'ny olona, ny tsy fanajan'ny taniny ka hanimbany ny ala sy hitrandrahana ny tany noho ny fitadiavana harena dia efa famonoana tsikelikely izao tontolo izao ary ao anatin'izany ny tanintsika.
Maka fotoana kely ny amin'izao loza rentsika ny amin'ny rano izao.
Aza mitsara and-Ranona sy Ranona fa samia aloha mandinika ny tenany.
Mba ahoana izaho ity eo anatrehan'izany.Ny amin'ity tany hitoerako ity.
Hifanjanako amin'ny hafa ve ny fikarakarana azy sa?
Asa izay hevitrao ny amin'ny Teolojia?
Miasà, mikaroha fa aza malaindaina.
Dimy arivo sy iray alina.
Abrama izay niova ho Abrahama ny anarany taty aoriana dia voalaza fa rain'ny mpino.
Natoky an'Andriamanitra tokoa izy teo amin'ny fiainany.
Na izany aza dia sahirana izy vao nanan-janaka satria ela dia ela i Saraha vao niteraka an'i Isaka.
Ary Saraha noho ny famaizany dia nandefa an'i Abrahama ho amin'ny mpanompovaviny ho vadiny.
Ary ny zanak'ireo dia heverin'i Saraha ho toy ny zanany.
Kanefa rehefa bevohoka tokoa i Hagara dia voalaza fa nanao tsinontsinona an'i Sara izy.
Ka nahatezitra an'i Sara izany.
Ilay heverina fa mety hahasoa ny rehetra dia nanjary tonga fiandohan'ny olana.
Tsy zakan'i Hagara ny nahita an'i Sara satria te hanana toerana lehibe eo anatrehan'i Abrama angamba izy satria mitondra ny zanany.
I Sara koa etsy andaniny dia nalahelo noho ilay fijerin'ny mpanompovaviny.
Tafiditra lalina amin'io tsy fifankahazona io koa Abrama ka rehefa notenenin'i Sara dia nanome an'i Hagara ho eo ampelatanan'i Sara.
Manana zo amin'ny fifehezana an'i Hagara?
Nahazo nanao izay tiany natao taminy izy.
Voalaza aza fa nampahoriana izy nefa manan'anaka.
Mampametra-panontaniana ihany izany.
Ka dia lasa nitsaoka i Hagara.
Nihafiana tany an-tany efitra.
Rehefa miala eo amin'ny tompony izay lehibe izy dia tsy hisy izay handray azy satria voafehin'i Abrama ny manodidina azy.
Lasa irery i Hagara izany.Tamin'izany fotoana izany moa dia niara-nonina teo akaikin'i Abrama daholo ny fianakaviana rehetra sy ny mpanompo.
Ary dia maro an'isa ry zareo na dia trano lay aza no nitoerana.
Tany an'efitra anefa dia nahita azy ny Anjelin'ny Tompo.
Ny anjely dia olona iraka anankiray izay hitondra soa ho an'izay tafahaona aminy.
Hitondra hafatra na hanoro hevitra.Ary ity faharoa ity no zavatra nitranga.
Nasain'ilay anjely niverina tany amin'i Sara sy Abrama i Hagara ary nasainy koa nizaka ny zavatra mitranga ao.
Hoy ny voalaza miareta izay ataony aminao.
Tao amin'ny resaka nataon'ny anjely dia nisy fitahina lehibe voalaza mikasika ny zanak'i Hagara.Dia niverina i Hagara ary nataon'i Abrama Ismaela ny anaran'ilay zananilahy, izay midika hoe: Andriamanitra mihaino.
Misy ny hifandraisan'i Sara sy Hagara eo amin'ny tantara satria i Sara koa dia namidin'i Abrama mba hanavotana azy tamin'ny mosary rehefa tany Ejipta.
Na dia fantatr'i Abrama aza ny tsy fananana antra ny mpanompovavy dia tsy nanakana izy hanome fahefana an'i Sara handroaka an'i Hagara.
Misy tantara mitovy amin'ity an'i Sara sy Hagara ity koa dia ny an'i Rahely sy Lea.
Mpirahavavy nefa nanambady olona iray dia i Jakoba.
Fifandirana ny azy roa vavy noho ny iray tsy niteraka tamin'ny voalohany
Mahagaga ny somary fitovian'ny tantara.
Hitantsika amin'ny tantaran'i Hagara, Sara, Rahely, Lea ny fitadiavana mafy ny hanan-janaka.
Samy nanana ny fijaliana na izay niteraka na izay tsy niteraka.
Rehefa maty ka nalevina i Abrama dia samy teo daholo na Isaka na Ismaela.
Nandevina teo amin'ny zohy teo Makpela.
Amin'izao fotoanantsika izao koa dia misy maro karazany ny olona mitady zanaka.
Fa ao ireo izay sahirana ny amin'ny hahazahoana zaza ary maro karazany izy ireny.
Tsy dia ny fisehon'ny karazam-panambadiana no tiako ho marihina eto.
Fa ilay fomba fijerin'ny tsirairay.
Olana goavana satria fijery tena manambany izay olona jerena.
Ary azo lazaina fa fankahalana tanteraka.
Maro ny manilika izay tsy mitovy aminy.
Ary dia maika ery ny mitsara.Tahaka ny tena ihany no manana ny marina sy manao ny mety.
Jereo tsara ny fampiasana eto amin'ity Genesisy 16 ity ny teny hoe maso sy mahita eo amin'ny and: 4 sy 5.
I Hagara dia nanombana an'i Sara.
Ary ny masony dia milaza ny zavatra eritreretiny.
Ny fototenin'ny hoe maso amin'ny teny hebreo dia hoe loharano, na fihaviana.
Ka avy ao izany no hipoiran'ny fandanjalanjana ny zavatra izay hita, izay jerena.
Ny fanamarihana faharoa dia ny fananana hery izay aseho amin'ny sarin'ilay tanana hanameloka.
Abrama dia mametraka eo ampelatanan'i Sara ny hoavin'i Hagara.
Ny fanamarihana fahatelo dia ny fisin'ny anjelin'ny Tompo.
Ilay olona tsy fantatra fa miaraka amin'i Hagara.
Io dia zava-dehibe satria ao anatin'ny fisin'ny toe-javatra tahaka izay sy ireo hafa voalaza dia misy fahorian-tsaina izay nahavoa azy.
Hay miteraka olana ny fihavian'ilay zaza.
Na ny fomba nahatongavan'ilay vehivavy ho bevohoka fotsiny aza.
Na taloha na ankehitriny amin'ny fampiasana fitaovana vaovao.
Eny fa na dia ny fananganan'anaka aza dia mety hampiteraka disadisa sy olana koa.
Tsy mora ny zavatra mitranga ho an'izay miaina izany.
Ary izay no tiako amin'ity anjely ity.
Tao anatin'ny fotoana sarotra dia tsy mba nandatsa na naneso na nitsara.
Fa niresaka tamin'i Hagara.
Nanontaniana hoe avy taiza?
Ho aiza?
Nihaino izay lazain'i Hagara.
Ary nanoro hevitra na dia sarotra tanterahana aza ny voalazany.
Nasainy niverina tany amin'ny nihaviany i Hagara.
Ary nampahery azy.
Fahasoavana lehibe no re, fanambinana ny taranaka tsy misy ohatr'izany.
Zaza hifanandrana amin'ny hafa nefa dia hatanjaka.
Hery lehibe tsy misy ohatr'izany ho an'i Hagara ka nahafahany niatrika ny hoaviny.
Hoy aho teo aloha hoe: niara-nandevina ny rainy izy mirahalahy zanak'i Abrahama.
Izany hoe: Nihavana izy roa lahy na dia tsy nifankahazo aza ny reny roa.
Izay no tsara ezahan'ny kristiana indrindra indrindra dia ny hanampy izay ao anatin'ny fijaliana.
Fa tsy hanenjika.
Misy aza tsy kristiana mikarakara ireo olona voalaza sahirana eo amin'ny fitadiavan-janaka.
Koa ny kristiana tokony tsy hankahala sy tsy haneso.Ary hiara-dia tahaka nataon'ity anjelin'ny Tompo ity amin'izay mitady vonjy.
Mbola misy ihany mantsy amin'ny fiangonantsika ny mametraka ny olona fa tsy misora-panambadina, na tsy natao ny fitsofan-drano dia tsy afaka manao diakona, na mandray akory aza?
Maika moa raha miteraka tsy manambady ny tovovavy dia na ny ray aman-dreny aza dia tsy mahazo mandray ny fanasan'ny Tompo.
Ny fomba fiteny izay mankarary saina dia hoe: apetraka aloha ry zareo!
Misy ny kristiana sasany dia mihevitra fa azy ny fitsarana ny kristiana namany.
Hadino fa Jesosy ange ka ireny olona voan'ny fahoriam-panahy ireny indrindra no nokarakarainy.
Ireny no nampahereziny.
Ireny no nitenenany.
Tsy maintsy miatrika zavatra sarotra satria eto an-tany fa asainy mandroso koa.
Ilaina ny fihaonan'ny kristiana amin'ny fiaraha-mivavaka sy ny miara-mifaly.
Tsy ampy izany satria na dia ao amin'ny fiangonana aza dia misy izay voahilika noho ny antony maro.
Satria tsy mitovitovy amin'ny eritreritry ny tena na ny fitsipiky ny fiangonana.
Malaky mitsara aza ny kristiana sasany.
Raha kristiana tsy manatona afa-tsy izay mitovy aminy ka manadino fa asain'Andriamanitra manatona sy miantra ny manana fahorian-tsaina sy fanahy izy dia fiangonana tsy mijoro amin'izay maha vavolombelon'Andriamanitra azy izy.
Koa manokana fotoana hiheverana izay ilain'Andriamanitra anao.
Indraindray zavatra kely fotsiny no ovaina eo amin'ny fiainana dia manokatra varavarana mahasoa ho an'ny olona maro mifanerasera amintsika.
Ary hihatsara ny fijerintsika ny hafa.Ho voninahitra ho an'Andriamanitra namonjy antsika tao amin'ny sarotra teo amin'ny fiainan-tsika.
Mifarana eto amin'ity toko faha 28 ity ny tantara momba an'i Jesosy ato amin'ny filazantsaran'i Matio.
Vaovao mahafinaritra no voalaza: Velona Jesosy.
Mampatahotra ihany koa satria atao ahoana ny mahita olona voalaza fa maty nefa velona indray avy eo.
Tsy niandry ny masoandro hiposaka fa vao maraina be dia lasa i Maria Magdalena sy ilay Maria hafa nandeha ho any amin'ny fasana.
Nisy horohoron-tany tsy nampoizina teo amin'ny toerana nandevenana an'i Jesosy.
Izay efa niaina ny horohoron-tany dia mahalala tsara ny tahotra vokatr'izany.
Satria ny tenanao manontolo no toa mihovitrovitra tokoa.
Ary tazana tampoka koa ny fahafatesana.
Izay ny nanjo ireto vehivavy roa ireto mitondra anarana mitovy samy Maria.
Efa eo anoloan'ny fasana dia toa mbola misy fahafatesana hafa ihany ve ho avy?
Tsy izay no nitranga, fa nisy anjely nanakodia ny vaton'ny varavaram-pasana.
Afaka ny ahiahy ny amin'ny hamahana ny fasana.
Izany dia noho ny horohoron-tany sy ny anjely.
Tahaka ny tselatra ny akanjon'ilay anjely.
Tsy tantin'ny maso ve ny ilazana azy toa izany.
Na koa ny tselatra dia milaza fampitohizana ny tany sy ny lanitra.
Izay no sary azo lazaina ny amin'ity anjely.
Teo anatrehan'ny fahakiviana dia velombolo ireto vehivavy.
Ny mpiambina dia torana.
Toran-kovitry ny tahotra ka tonga tahaka ny maty.
Ny mpiambina anefa dia lehilahy heverina ho tena matanjaka na ara-tsaina sy ara-batana satria mety hiatrika fahavalo rehefa misy ady.
Na koa rehefa miaro olona ambony amin'ny fahefana.
Jesosy mantsy dia natahorana sao handrombaka fahefana.
Ny anjely dia nampitony ireo vehivavy ary niteny tamin'izy ireo tsy hatahotra.
Fantatry ny anjely ny antony nahatongavany teo.
Tsara fanahy ilay anjely.
Nasainy nijery ny toerana izy roa vavy ka mba tena ho azo antoka fa tsy ao intsony Jesosy izay tadiaviny.
Ny anjely koa no nilaza fa efa nitsangana Izy.
Nirahin'ny anjely izy roa vavy izany hilaza ny zavatra hitany any amin'ny mpianatra.
Nanatanteraka ny hafatra tokoa na dia faly sy natahotra aza.
Nandeha haingana, nihazakazaka.
Mahagaga fa nifanena taminy Jesosy.
Niteny hoe: Finaritra.
Niarahaba an'izy roa vavy.
Tsy nitsaoka fa nanantona an'i Jesosy izy ireo.
Tsy mba natahotra nahita an'i Jesosy izay fantany fa maty ary nalevina.
Fa natoky tanteraka.
Hany ka niondrika nandray ny tongony ary niankohoka.
Toa ny maneho fa eo anatrehan'ny mpanjaka ireto vehivavy ireto.
Dia mbola nirahina koa izy ireo hilaza amin'ny mpianatra fa any Galilia Jesosy no hihaona amin'ny mpianatra.
Indroa nandray ny hafatra izay tokony ho tanterahana ao anatin'ny fotoana fohy.
Natoky an'i Jesosy i Maria Magdalena sy ilay Maria iray.
Ary natoky azy koa Jesosy.
Tsy mba nivadika izy roa.
Ny vehivavy mantsy sisa no nanaraka an'i Jesosy hatramin'ny farany fa ny mpianatra rehetra nitsaoka rehefa nenjehina na nosamborin'ny manam-pahefana.
Ary fantatry ny Tompo fa hanatanteraka ny asa hampanaovina azy hatramin'ny farany.
Ho antsika mpamaky ny Baiboly, na ho antsika izay efa zatra mandeha miangona, dia mahafantatra tsara ny tantara ary mahay azy tsianjery aza.
Izay ny tantaran'i Jesosy: Velona Izy.
Ary rehefa tonga ny andro Paska dia mifampiarahaba isika: Tratran'ny Paska, Velona ny Tompo.
Velona ny Tompo dia vaovao lehibe.
Izay tsy hain'iza na iza tanterahana.
Nefa nirahina ny vehivavy hilaza ny vaovao mahafaly.
Ary mbola azo atao ve izany?
Amin'ny toerana na ny tany izay manaiky ny hitorian'ny vehivavy ny filazantsara dia mety izany.
Fa misy Fiangonana tsy mbola manaiky izany fa ny lehilahy ihany no tokony hanatanteraka izany.
Tsy hiady hevitra ny amin'io aho satria lohateny lehibe izay azo dinihina manokana izany miaraka amin'ny tantaran'ny Fiangonana.
Fa ny tiako ho eritreretina dia ny zavatra nitranga nanomboka teo amin'ny nivoahan'ny varavaram-pasana.
Azo oharina amin'ny inona moa ity horohoron-tany ity izay aloky ny fahafatesana.
Mampitresaka ny tany, miteraka lavaka, mandrakotra tanana ary dia tsy hita.
Faty maro no arahan'izany.
Mampanatrika ny olona ny fahafatesana izany.
Ny horohoron-tany dia mampihovitra ny tena rehefa tratran'izany.
Miteraka tahotra.
Mampivadi-po.
Mahatorana.
Tsy mifidy mahantra na manan-karena fa izay tratra dia tratrany.
Ary tsy fantara izay nihaviny na izay antony nahatonga izany.
Ho avadika ny hevitry ny horohoron-tany ka hijerena fohy ny zavatra mitranga eto amin'izao tontolo izao sy ny any amin'ny firenentsika.
Iza no tsy feno horohoro rehefa mipaoka ny ady any amin'ny tany na faritra iray.
Na ireo tany hafa tsy voan'izany aza dia lasa eritreritra ihany.
Sao dia ho tratran'izany izahay atsy ho atsy?Ary aiza ny Mpamonjy anay?
Miteraka fahasimbana maro fa vitsy no lazaina.
Toy ny vonoan'olona tsy hananana antra.
Toy ny biby.
Ny fampiasana sy fampitahorana amin'ny fitaovam-piadina dia efa mampihorohoro.
Jereo fotsiny ny mpangalatra, ny mpanendaka, ny dahalo sy ny mpitandro filaminana.
Tsy mahamenatra ny mamono olona.Ny tebitebin'ny maro noho ireo zazavavy mivaro-tena ka tsy hitan'ny fianakaviana izay hanavotana azy.
Horohoro daholo izany.
Ary izany rehetra izany dia anisan'ny miteraka aretina maro satria feno horohoro ny mpiara-monina.
Ny fianakaviana misaratsaraka.
Misy manao hoe: mivavaka ihany nefa tsy hita izay miova.Andeha atao hoe marina ny voalazany.
Satria raha namangy fianakaviana iray aho dia izao no nataon'ilay raim-pianakaviana rehefa hoy aho hoe: lavitra izany olona naratra izany fa tsara raha mivavaka ho azy.
Dia izao no navaliny ahy: ianao angaha manonofy sady nitokelaka nihomehy izy.
Tsy niteny aho fa nangina ary nanao veloma.Fa feno horohoro tao ampoko.Tsapako fa very ny fanantenany; ary tsy nanana fahatokisana intsony izy.
Afaka dimy andro rehefa nihaona izahay dia niverina tamin'io resaka io.
Hay nilainy ny niteny izany satria tsy tantiny intsony ny zavatra mitranga.
Mamoy fo aho hoy izy indraindray.
Mihaino ve Andriamanitra?
Fa tena mafy loatra ny zavatra mitranga amin'izao fotoana izao.
Mampiverina amin'ilay horohoron-tany sy ny anjely nanjelanjelatra.
Izany hoe miaraka hatrany izay heverina ho tsara sy ratsy.
Tsy misaraka ireo.
Ny fahafatesana sy ny fiainana.
Jereo ny mpianatra nitsaoka sy ny vehivavy nanana fanantenana hatrany.
Mbola tafahaona tamin'ny Tompo.
Ary nomeny hafatra hilaza vaovao mahafaly.
Izany hoe izay tafahaona taminy dia voairaka handeha hilaza amin'izay kivy fa ny fahaveloman'ny Tompo no fahavelomany.
Tsy mora ny fanatanterahana izany satria mila faharetana, mila fitiavana, mila fanetren-tena, mila fanajana.
Mila fanekena ho iraka.
Mivaloarika ny olona na ny firenena izay mahatsinjo fa eo hatrany ny fahafatesana manaloka azy.
Dia ny fanababoana azy na ny tenany na ny taniny amin'ny tsy rariny amin'ny fomba rehetra.
Ka hahafaty azy.
Saingy ny tsy tokony hadino fa na dia ao anatin'izany sehatra tena mafy izany dia ao Andriamanitra.
Te hihaona amin'ny tsirairay hilazany toy ny tamin'ilay anjely: aza matahotra.Ilay anjely dia toa an'Andriamanitra hitondra fankaherezana.
Manamafy izany koa Kristy velona.
Aza matahotra.
Matetika io teny io dia lasa fomba fiteny mahazatra ary tsy misy lanjany intsony.
Fa tonontononina.
Satria raha io fotsiny dia matoky tena loatra ny olona.
Ka tsy lalim-paka ny fahatokisana an'Andriamanitra.
Jereo tsara ny teny nataon'i Jesosy ho an'izay nirahina eo amin'ny faran'ny filazantsaran'i Matio: Indro Izaho momba anareo ambara-pahatongan'ny fahataperan'izao tontolo izao.
Izany hoe.
Raha manaraka ny sitrapon'ny Tompo ny olona eo amin'ny fiainana sy ny fisainana dia afaka mahatoky izay voalaza hoe: Aza matahotra, fa Izaho momba anareo ambara-pahatongan'ny fahataperan'izao tontolo izao
Golgota toerana malaza satria teo no nahafatesan'i Jesosy, ilay natao hoe Zanak'Andriamanitra.
Maty tahaka ny olombelona rehetra noho ny ratra nihatra taminy.
Tsy nahatohatra ny herin'ny fahafatesana izy tamin'io fotoana io.
Golgota koa dia toerana namonoana ireo izay voaheloka ho faty tamin'izany fotoana izany.
Raha izany dia tsy Jesosy irery no maty teo.
Golgota dia Ikarandoha koa no dikany.
Satria teo no nianjera ny lohan'ireo izay maty.
Golgota dia havoana tahaka ny bikan'ny Ikarandoha rehefa jerena.
Maro ny olona eran'izao tontolo izao izay mpizaha tany no te-hahita io toerana io.
Eny fa na dia ny kristiana sy ny olon-tsotra fotsiny aza.
Raha mijery ilay sary etsy ambony ianao dia lasa eritreritra.
Misy hazo fijaliana tena lehibe ary karandoha maro eo ambany.
Nataoko hoso-doko tamin'ny ranon-doko mainty sinoa io sary io rehefa niverina tao an-tsaiko ny ady tany Rwanda.
Somary gaga ihany izay nahita azy.
Ka nisy ny nilaza hoe nahoana no atao sary eto fa tokony halevina im-pito mandifotra olona.
Ny navaliko dia ny hoe: tsy misy tsy mahalala ny zavatra nitranga tany.
Atao ahoana no hanafenana azy?
Navela iharan'ny fandrimpahana ny maro ary tsy nisy namonjy.
Maro ny faty niampatrapatra ary tsy nisy mpandevina.
Nisy zazalahy rawandais iray izay ny fiangonana nentiko no niahy azy tamin'izany fotoana izany.
Vao sivy taona izy ary faly nifanoratra tamin'ny fiangonana.
Ny fianakaviany nankasitraka ny fanampiana natao taminy.
Kanjo tampoka teo dia tapaka izany.
Tsy nahazo nifandray taminy ary tsy hita izay fomba hahafantarana ny niafarany.
Nalahelo tokoa aho nadritra ny taona maro ary hatramin'izao rehefa mitamberina ao an-tsaiko iny ady iny, na misy olona mitovy anarana amin'ilay zazalahy.
Ho anao mpamaky tsy nahafoana ny alaheloko io sary io satria manontany tena matetika aho hoe: mbola velona any ve ilay zazalahy?
Inona no niafarany?
Miverina amin'ny tantaran'i Jesosy aho.
Izy dia fantatra ny tantarany teo amin'ny fahatanorany fa tsy ny fahazazany.
Voasoratra izay zavatra nanjo azy.
Fantatra ny toerana nahafatesany.
Ilay miaramila niandry teo aza nangoraka ary niaiky fa Zanak'Andriamanitra io lehilahy io.
Fantatra koa fa nisy olona nikarakara ny vatany ary nandevona azy.
Marihiko kely fa ny any amintsika dia tena malaza ny mpangalatra taolam-paty.
Fihetsika izay mifanohitra amin'ny maha olombelona.
Ny ZOMA MASINA dia hahatsiarovana amin'ny vakiteny ao amin'ny Soratra Masina ny fahoriana nianjady tamin'i Jesosy.
Ary amin'ny vavaka marobe ataon'ny kristiana dia ny fisaorana an'Andriamanitra nanolotra ny Zanany ho faty teo ambony hazo fijaliana ho famonjena izao tontolo izao.
Amiko izany io zoma masina io dia tsy fahatsiarovana izay nanjo an'i Jesosy fotsiny fa ho fitondrana am-bavaka koa ny olona rehetra mijaly eto an-tany noho ny fanamelohana tsy rariny sy ny fanamelohana ho faty.
Koa raha mivavaka aza hadino ny mivavaka ho an'izay olona heverina fa mitondra fampijaliana eo amin'ny fiaraha-monina.
Maro ny tany misy ady ary maro ny matimaty foana.
Noho ny fifankahalana sy ny fanaparana ny hery: na avy amin'ny sandry na avy amin'ny fitaovam-piadina.
Maro ny tsy misy mpandevina fa tsy hita faty.
Maro ny faty miparitaka.
Aza mitsahatra mivavaka na dia ho an'izay heverina fa fahavalo aza.
Mivavaha hoan'ny faritra rehetra nisian'ny famonoan'olona toy ny halatra vola, na fananana, na tany, na olona.
Mivavaha ho an'ny fianakavian'izay niharan'izany
Aza amin'ny fotoanan'ny zoma masina ihany fa isan'andro.
Ny fanarahana an'i Jesosy Kristy manetsika ny rehetra hiasa fa tsy hiandry ny hafa.
Matoa ianao mbola velona dia nantsoina hivavaka ho an'izay tratran'ny fampahoriana.
Aza manao hoe: ho an'i Madagasikara ihany sy ho an'ny tsara fanahy no hivavahako fa fitiavan-tena izany fa ho an'izay renao fa misy loza mitatao sy loza nihatra tany.
Ho an'ireo izay manao ny habibina rehetra.
Asa ny vavaka fa tsy resadresaka fotsiny.
Maro ny toerana toa an'i Golgota koa aza hadino ireny rehefa vita ny herinandro masina.
Maro ny Ikarandoha tsy misy mpandevina.
Ilaina ny fotoana hanginana sy hieritreretana rehefa mahatsiaro an'i Golgota.
Manomboka eo amin'ny toko faha 46 dia filazana ny tenin'NY TOMPO tonga tamin'i Jeremia.
Mahataitra ny mpamaky ihany ny mahita hoe: izany ve no tenin'ny TOMPO?
NY TOMPO ao amin'ny Testamenta Taloha dia ny dikanteny vaovao ilazana ny hoe: Jehovah na NY TOMPO ANDRIAMANITRA.
Nahoana no tsy mba teny mamy fa teny mila hampitomany.
Tsy mba misy fifaliana tsikaritra fa tebiteby hatrany.
Fa inona ireto firenena ireto?
Ady no misongadina ao.
Fandrimpahana koa.
Izany ve no efa tsinjon'i Jeremia mialoha ka voatery hilaza izany izy?
Raha izay no tantara nitranga dia soa fa nisy nitahiry an-tsoratra ny fandehan-javatra.
Na dia heverina aza fa nisy nampiana na nanalana kely ny amin'ny zava-niseho.
Ny mpandika ny soratra moa dia mety ho diso tsipelina indraindray.
Na izany aza ny ankapobeny dia ao, voatahiry tsara.
Ary ilaina ny hahalalana izany.
Maninona ary ny Baiboly izay tena boky ankafizintsika kristiana ity no tsy tantara mampifaly foana no lazaina ao fa tantara toa itony?
Misy koa ny mihevitra fa izay voasoratra tahaka izao ao dia milaza fa efa voasoratra ao ny hoavin'i Madagasikara.
Mahagaga izany fiheverana izany.Izaho aloha dia tsy mino izany fa ho lazaiko etsy ambany ihany ny hevitro.
Fa andao hiverina amin'ny Jeremia 49: 23-39
Faminaniana ho an'ny toerana telo no voalaza eto.
Marihiko tsara fa ny dikan'ny faminaniana dia tsy ny fahitana ny ho avy akory fa toriteny manaraka ny toe-javatra misy.
Mety tsy hitovizantsika hevitra izany.
Tantaram-pirenena no hitantsika eto.
Mikasika an'i Damaskosy, ireo firenena Arabo, sy Elama.
Samihafa ny fomba filaza ao nefa dia zavatra iray ihany.
Ary ny hitovizan'izy telo ireto dia:
Talohan'izao zavatra nitranga izao dia toerana nahitana fiadanana ny tany Damaskosy, ny tany amin'ireo firenena arabo, ny tany Elama.
Fa amin'izao voalazan'i Jeremia izao dia simba tanteraka.
Very i Damaskosy izay tananam-pifaliana sy noderaina hatrany.
Ny tany Hazora izay tena niadana dia hanjakan'ny tsy fandriam-pahalemana.Ho lasa tanana haolo.
Ny tany Elama kosa dia haharitra ny fijaliana tany.
Sahiran-tsaina mafy ny mponina.
Tsy fantatra izay hiafarana.
Tena mampalahelo ny zavatra mitranga.
Hay ve tamin'izany fotoana izany dia efa tena nisy ny ady mahamay amin'ny firenena samy mifanakaiky.
Amin'izao fotoanan'ny Karemy 2017 izao dia nofidina izao teny izao hampieritreritra.
Nahoana no nisy izany taloha?
Tany amin'ny toerana izay heverina fa tsy hisy tokony ny fandringanana.
Ary nahoana no mbola misy izany ary toa mahakasika firenena tsy vitsy amin'izao fotoana.
Tsy misy miafina intsony ankehitriny noho ny filazam-baovao malaky.
Anjaran'ny tsirairay no mieritreritra.
Fa tsy hoe, mitovitovy amin'ny any amintsika ka voasoritra ao ny hoavin'i Madagasikara.
Ny tsirairay no tompon'andraikitra amin'ny mahatsara na maharatsy ny tany izay nomen'Andriamanitra hiadidina.
Ao anatin'ilay fampianaran'i Jesosy manomboka ny toko faha 5 ka hatramin'ny faha 7 ny toriteny izay ho halahatra.
Natambatr'i Matio ho lohateny iray hoe Ny Toriteny teny an-tendrombohitra.
Lava be anefa voatsinjara mazava ao anatin'ny lohateny madinika misa 17.
Hita amin'izany ny fampiasana ny sary sy ny fiainana andavan'andro.
Ny eto dia andininy telo monja nefa tena mafonja.
Ny sira.
Toerana roa no hahitana ny sira amin'ny ankapobeny.
Ny sira alaina avy amin'ny ranomasina.
Ny sira avy anaty tany.
Rehefa mikasika sira na vovon-tsira ao anaty felan-tanana dia lasa eritreritra ihany.
Misy lokony isan-karazany: somary tsy tena fotsy ny sasany ary misy aza ny mena, mavokely.
Fa ny tena mahafinaritra dia ilay izy tena madio sy fotsy mangatsakatsaka.
Antsoin'ny mpanjifa lehibe eran-tany hoe volamena fotsy.
Ny fahazahoana azy dia mampiasa ny herin'ny tena sy ny sandry.
Izay vao mandeha amin'ny masinina samihafa.
Fa tsy azoazo foana amin'izao.Miasa mafy ny mpitrandraka sira indrindra any ampiandohana na andranomasina na an-tampontanety.
Matetika ny sira dia hampiasaina amin'ny sakafo mba hampisongadina ny hatsaran'ny sakafo.
Misy ny tia manao sira betsaka na dia rarana aza izany fa mety hiteraka tsy fahasalamana.
Mandoro ny any anaty tena izany.
Misy ny lalàna mifehy ny fampiasana ny sira toy ireny sakafo atao amin'ny boaty, na ny hena izay hamainina.
Misy koa sakafo izay efa manana ny tsiron'ny sira ka ampy eo amin'ny fampiasana azy.
Ilain'ny tenan'ny olombelona koa ny sira.
Ary ny tsy fananana azy koa dia miteraka fahafatesana rehefa ela ny ela.
Raha misy voly eny an-tsaha ka rarahana sira na ranon-tsira dia maty satria manamaina ilay voly sy ny tany.
Ary sarotra ny mbola ambolena eo amin'ny manaraka.
Tsy vitan'ny zava-dehibe ny sira fa tena sarobidy tokoa.
Ary tena lafo fa tsy araka ny fieritreretantsika azy.
Nefa dia io sira io no nalain'i Jesosy ho ohatra voalohany eto amin'ny toriteny ity mahatonga ny olona ho fanasina.
Ny fahazavana.
Misy ny fanazavana ilain'ny olombelona rehefa maloka sy maizina ny andro ka mampiasa jiro.
Ao ny afo arehitra, ny labozy, ny fanala asina solika, ny jiro avy amin'ny herinaratra, na avy amin'ny masoandro.
Fanazavana tena hain'ny olombelona ny mampiasa sy mamorona azy.
Maro ny mpanao tononkalo no mampiasa ny teny masoandro sy ny volana ary ny kintana mba hilazana ny eritreriny.
Indrindra eo amin'ny lafiny fitiavana.
Tsy mety tapitra izany fa dia misy vaovao hatrany.
Fa ny fanazavana voajanahary: ny masoandro, ny volana, ny kintana dia tsy hain'ny olombelona foronina.
Raha tsy misy ireo dia ho fahantrana ny fiainana eto amin'izao tontolo izao.
Satria ireo no loharano manazava ny tany sy ny lanitra.
Isan'andro mila sira, isan'andro mila fahazavana.Ary ireo no hampifandraisan'i Jesosy Kristy amin'izay mpanaraka azy mba hijoro tanteraka eo amin'ny fitoriana ny Filazantsara.
Ireo mpianatra voalohany nanaraka an'i Jesosy Kristy no mahare voalohany koa ireo ohatra ireo.Hoy ny andininy 1 sy 2: nanantona Azy ny mpianatra ary dia nampianatra azy ireo Izy.
Nampianatra aloha Jesosy vao naniraka ny mpianany.
Lesona iray amin'ireo 17 voalaza eto ny amin'ny sira ny jiro ary ny maha-fanasina sy maha-fahazavana ny mpianatra.
Satria izy ireo no hanohy ny asan'ny mpampianatra.
Koa raha mpianatra malaina, na tsy te hianatra dia tsy hahavita ny asany.
Ka tsy mahalala ny tokony hampianariny sy ny hampitainy ny mpihaino azy.Fa mitarika ho amin'ny làlan-diso.
Eo amin'ny filazantsara malagasy dia fanasina no andikana ny teny hoe sira.
Ilay fanasina dia milaza ilay olona fa ny sira dia milaza ilay zavatra.
Fa saingy tsy dia ratsy ihany io dikan-teny io satria ny olona nanao fanasinana dia nanana toerana manokana.
Ka izay no mety ho nahatonga ny misionera nandray io teny io.
Na ny komitin'ny mpandikateny.
Mety ho tiana ho tsindrina ny andraikitry ilay mpanasina.
Koa raha raisina eto amin'ity toriteny ity dia ilay fanasina dia olona nofidin'i Jesosy Kristy tamin'ny antso nataony taminy.Tahaka ireo mpianatra.
Ary niara-dàlana taminy nandritra ny taona niainan'izy ireo tamin'ny Tompo.
Ka niezahan'izy ireo handanjalanja ny fanasina na sira ao amin'izy ireo.
Ary ho henoin'ny olona ny teny ho ampitainy rehefa lasa Jesosy.
Ny hakamamian'ny olona ny teny izay zaraina ka tsy ho tafahoatra ary hampangidy ny teny.
Satria ho arin'ny olona eny andàlana izy.
Ary ho lasa tsinontsinona.Misy fetra ilay tena fanasina raha tsy voakolokolo araka ny fiainana ao amin'Andriamanitra.
Izay no tsy maintsy hitandremana rehefa kristiana isika fa tsy afaka hanaonao foana.
Toy ny hoe: fanaon'ny rehetra izany fa ianareo no tara.Na dia ratsy sy tsy mety aza dia atao ihany.
Koa raha ny fanasina na ny mpitarika tsy manome sakafo mahavelona fa mahafaty dia tsy mpanaraka an'i Kristy izy.
Izy aza tsy mahalala ny lanjan'ny sira hohaniny.
Amin'ny maha mpianatry ny Tompo ny kristiana dia manana ny fanekena na fanoloran-tena nataony tamin'Andriamanitra.
Fa tsy hoe anio aho manaiky rahampitso aho mivadika.
Ka manao izay mahadiavolana ny foko.
Raha manaiky ny kristiana fa an'Andriamanitra tanteraka ny fiainany dia ho tonga fahazavana izy.
Ary tsy hanafina izany.
Nefa koa tsy hanery ny olona fa ny fahitan'ny olona izany fahazavana izany no hanazavana ny manodidina azy.
Tahaka ny zaza mbola kely mahavariana ny olona ka hilazany hoe: tena hendry io zaza io, lalina izany teniny.
Eny, ny ankizy olon-tsotra ka tsy mivilivily saina fa ny marina ihany no marina.
Na hampandaingan'ny lehibe aza izy dia tsy hanao izany.
Ary tsy ampoizina izany.
Misy tokoa ny mpitarika kristiana mampalahelo fa rehefa misy tiany hahazahoana tombontsoa dia hafeniny aloha ilay fanala ka ao anatin'ny aizina izy.
Avy eo dia esoriny indray mba ho hitan'ny olona fa ao aminy ny fahazavana.
Diso hevitra izany kristiana izany fa tsy izany ny fanekena na fanoloran-tena nataony tamin'Andriamanitra.
Ary tsy manazava fa mampitoetra ao amin'ny maizina.
Ary ho tampoka sy tsy ampoiziny ny ateraky ny fahafatesana amin'izany fomba izany.
Tsy dia mankasitraka loatra ireny fotoana faranana amin'ny vavaka ireny aho ka avy eo mbola manao adihevitra be, ary mety hisy fifosana ny hafa aza.
Very ilay maha fanasina sy fahazavana amin'izay.
Tsy misy mampiavaka ny kristiana.
Ary tsy hisy hino ny fijorony ho vavolombelona fa arin'ny olona fotsiny eny andàlana tahaka ilay sira.
Fa ilay tena fahazavana dia mitondra sy manome voninahitra an'Andriamanitra.
Misy famolahan-tena takian'ny Filazantsara amintsika kristiana tsirairay raha hijoro vavolombelona ho an'i Jesosy Kristy tokoa isika.
Manomboka amin'ny mpamaky sy mpihaino na aiza na aiza misy azy.
Raha tanteraka izany dia ho hitanao ny fiovana lehibe eo amin'ny fiainan'ny fiangonana sy eo amin'ny manodidina anao.
Ary koa eo amin'ny firenena.
Mahereza.
Homba anao ny Tompo.
fahafatesana amin'ny lafiny maro
Ireo no teny voalahatra ho vakina androany alahady 4 desambra 2016 ao amin'ny ankamaroan'ny Fiangonana kristiana eran-tany.
Ny teny ao amin'Isaia dia teny feno fanantenana.
Sary feno filaminana eto an-tany no hampiseho.
Voatonona ao ny Fanahin'ny fahendrena sy ny fahazavan-tsaina, ny Fanahin'ny faherezana sy ny fanoloran-tsaina, Fanahin'ny fahalalana sy ny fahatahorana ny Tompo.
Ny mpitsara dia ho marina sy hanome rariny ny madinika.
Ny ratsy fanahy dia ho resy.
Manaraka izany ny mahery sy ny osa dia hiara-mitoetra ary hifankahazo tsara.
Tsy hisy ny adiady.
Ny amboadia sy ny zanak'ondry hiara-mandry, ny zanak'omby sy ny liona hiara-hitoetra.
Ny mahery sy ny malemy ho tafaraka ary tsy hifanohitra.
Ny zaza minono aza dia afaka hilalao eo amin'ny lavaky ny menarana ary tsy misy atahorana akory.
Raha ireo no tanteraka dia paradisa an-tany.
Tsy misy ahiana fa dia mizotra ho azy ny fiainana.
Izay ny fanirin'ny olona ary nosoratan'ny mpanoratra.
Anefa ireo rehetra ireo ao anatin'ny andininy 2-9 dia miandoha sy miafara amin'ny ny Solofon'i Jese.
Noheverina ho tahaka ny hazo Jese raha eto.
Ary hisy Solofo hitsimoka.
Hitombo ary hitrembona.
Efa saika lany ringana mantsy ny firenena izay atao sary eto.
Kanefa dia indro fa mitsiry.Velona ny fanantenana.
Mitsiry na dia vao nivoaka ny ady mafy tamin'izany fotoana izany satria maro ny firenena manodidina nikasa hanimba sy hamongotra ny firenen'Israely.
Ny tsy fitondrana ara-drariny sy ny fampijaliana dia navesatra tokoa tamin'izany fotoana izany nataon'ny mpitondra.
Jereo ohatra ny toko faha 10 andininy 1 sy 2 Lozan'ny mamoaka lalàna mampidi-doza sady mampanoratra didy fampahoriana mba hampialany ny mahantra amin'ny fitsarana sy hanalany ny rariny amin'izay ory eo amin'ny oloko, handrobany ny mpitondra-tena sy hambaboany ny kamboty.
Noho izany dia nitory ny teny fampanantenana Isaia mpaminany ho an'ny vahoakan'Andriamanitra mba hitraka.
Satria ny sisa velona sy tafajanona eo amin'ny firenena dia hahita ny Solofo hitondra ny famonjena.
Na dia mbola lavitra aza ny hahatongavan'ny Mesia.
Raha tsy misy ny fanantenana fa ho afaka amin'ny loza entin'ny fahavalo dia tsy ho tafarina ny firenena iray.
Na dia ao anatin'ny alina aza dia tsy maintsy mitsiry ny hazavana na dia malefaka izany.
Ny tsiry izay ho avy dia mbola ho ela tamin'izany fotoana izany.
Ny tsiry dia malefaka ary mety ho folaka na tapaka.
Koa aiza ary iza no itokisana?
Ao amin'ny epistilin'ny Romana 15: 4-9 mampahatsiaro antsika ny fitadidiana an-tsoratra ny zavatra nitranga.
Fa any no hahafantarana ny tantatra indray andro any ho an'izay tsy mahalala na tsy mahatadidy.
Ny voasoratra fahiny dia fianarana hananantsika fanantenana noho ny faharetana sy ny fiononana avy amin'ny Soratra Masina.
Ity Soratra Masina ity mantsy dia hadinon'ny maro fa tsy soratra natao hitantarana ny fifandraisan'ny olona sy Andriamanitra na ny andriamanitra hafa.
Fa hahitana tantara maro teo amin'ny firenena nifandray tamin'ny Hebreo na ny zanak'Israely.
Hahitana ny fitondrana, ny fomba fiaina, ny fisainana.
Mpanoratra maro no naka hevitra izay nodinihina na novelabelarina avy ao.
Afaka mamaky izany daholo ny rehetra ary miady hevitra momba ny amin'izany.
Raha ity Romana ity izao dia manamafy amintsika ny zavatra efa nisy taloha ary nefa tsy foana fa mbola ankehitriny.
Dia ny tokony ho fifanampiana.
Ny matanjaka no tokony hanampy ny osa, ny reraka.
Misy mihevira fa tsy azo kitihina ny fananany fa natao ho azy ihany fa inona moa no hanampiana izay ory sy mahantra.
Misy kristiana aza mety ho tratran'izany saina izany.
Noho izany fisarahana izany no nampahatsiahivin'i Paoly fa tokony hiray saina.
Raha tsy misy firaisan-tsaina tsy misy fankalazana an'Andriamanitra akory.
Ny filazantsaran'i Matio 3: 1-12 dia tsy miafina amin'ny maro fa ilay antso nataon'i Jaona mpanao Batisa mba hiova fo.
Mibebaha ianareo fa efa akaiky ny fanjakan'ny lanitra hoy izy.
Ny tena dikany amin'izao fotoana izao dia hoe: Mibebaha ianareo fa efa tonga ny Tenin'Andriamanitra dia Jesosy Kristy tonga nofo.
Izy no Mesia ry mpamaky malala.
Ary tsy misy intsony Mesia ao aoriany amin'ny fivavahana kristiana.
Izay milaza ho Mesia ankehitriny na voatoroka ho izany dia famitahana sy fanaovana lainga.
Ary mitarika ho amin'ny fihemoran-tsaina sy ny fampisarahana ny mpino kristiana eny fa na tsy ny kristiana aza.
Io soratr'i Matio io no mamitina ny teny voalahatra androany.
Marobe ny zavatra azo lazaina fa singanina ho toa izao:
Ny teny hoe: mibebaha na miova fo dia teny efa fampiasa hatry ny ela ao amin'ny Soratra Masina.
Tsy nataotao foana.
Fa fiovana tanteraka ary miova hanetry tena fa tsy hasandratra ka te hitovy amin'Andriamanitra na Jesosy Kristy.
Nefa dia toa lasa lamaody ny fampiasana azy tsindraindray.
Ka misy ny milaza ny tenany ho niova fo nefa toa mbola hita fa manao ny tsy mety.
Ao ny mitomany migogogogo nefa dia izy ihany dia mahalala fa fiatsaram-belatsihy izany.
Ka mampahatsiaro ireto Fariseo sy Sadoseo.
Fony aho tany Farihimena raha mbola adolantsento dia nasain'i Nenilava nitsangana vavolombelona ny olona izay te hanao izany.
Hilaza ny hoe nanovan'i Jesosy azy.
Nahavariana ahy ny nahita Rangahy iray, izay tsy mety nitsangana nandeha fa nandady izy nankeny amin'ny alitara.
Tsy afaka nilaza na inona na inona fa sempotry ny ranomaso.
Taty aoriana aho vao nahalala fa zava-doza no nitranga ary na izy aza tsy nahazaka izany.
Nandritra ny taona maro rehefa tafaraka izahay tamin'ny andro Paska dia nangoraka azy aho.
Satria tena nanenina mafy tokoa ny fahitako azy.
Tsy nanontany izany antony aho.
Fa izy kosa aloha dia niova ary nanala ny trosany teo anatrehan'ny fanjakana sy ny lalàna ary ny mpiara-belona taminy.
Fa amin'izao fotoana eto amin'ny firenena dia niha-nalaza hatrany ary mampihomehy aza ny hoe: mivavaka alahady fa mangalatra akoho alatsinainy.
Hoy Jaona mpanao batisa eto amin'ny Matio andininy faha 3 Amboary ny lalan'ny Tompo ary ataony mahitsy ny lalan-kalehany.
Teny sarotra sa heverina fa ny hafa no voakasik'io fa tsy izaho na ianao.
Anefa ny vato kely mamingana sy mampianjera antsika dia mety hanapotika trano lehibe ka izany no handinihana tsara ny voalazan'i Matio.
Ho ahy sy ianao aloha.
Raha tiana handroso ny fiainan'ny firenena dia manomboka eto amiko aloha ny mamboatra ny saiko sy ny foko.
Ary tsy mora izany fa misikina toa an'i Jaona.
Mijoro tanteraka ary vonona ho amin'izany.
Io Jaona manao fehin-kibo io no sary omen'i Matio eto fa tsy maintsy mamolaka ny tena amin'ny fanarahana ny Tompo fa tsy goragora ka mivembena ny saina ka ho lany andro amin'ny fitiavan-tena.
Tsy ampy ny filazana fa tany mivavaka tokoa i Madagasikara raha tsy mivelona amin'izany tokoa ny rehetra izay monina ao.
Eny fa na ny aty ivelany aza.
Aza manao hoe taranaka kristiana izahay ka efa vita ny adidinay.
Hatanjaho ny osa hoy Paoly ao amin'ny Romana.
Ary mijoro toy ny faneva hoy Isaia.
Tsy vita anefa izany raha tsy matoky ka manaraka ny tena sitrapon'Andriamanitra isika.Amena.
Izaho koa tsy manameloka anao.
Avy amin'ny tendrombohitr'i Oliva vao maraina Jesosy.
Dia nankeo amin'ny tempoly ary nisy vahoaka betsaka nihaino ny fampianarany tao.
Teo amin'io fotoana fampianarana io dia tonga ny mpanora-dalàna sy ny Fariseo nitondra vehivavy tratra nijangajanga.
Napetrak'izy ireo teo afovoany ilay vehivavy.
Ahoana moa no hevitr'izany?
Nanapaka ny fampianarana ry zareo.
Olona mahay lalàna nefa dia nanantona hametra-panontaniana an'i Jesosy.
Hoy ireo: Ity vehivavy ity dia tratra nijangajanga ka araka ny lalàn'i Mosesy dia tokony ho toraham-bato izy.
Ka ahoana ny hevitrao?
Ny mpanora-dalàna sy ny Fariseo dia manaiky fa mpampianatra Jesosy satria antsoiny amin'izany anarana izany.
Mitovy fahaizana amin-dry zareo raha ny lalàna.
Tsy mahalala fomba ireto fa tonga manelingelina.
Sa tsy te ho ratsy eo anatrehan'ny olona
Nefa koa hoy i Lioka izay nanoratra dia nilaza fa naka fanahy an'i Jesosy ireo.
Manantena izy ireo fa hanameloka ilay vehivavy Jesosy.
Nanontany an'i Jesosy ny mpanora-dalàna sy ny Fariseo fa Izy dia nanome valiny tamin'ny soratra nosoratany tamin'ny tany.
Mbola nanontany ihany ry zareo ka nataon'i Jesosy hoe Izay tsy nanota taminareo no aoka hitora-bato azy voalohany.
Dia niondrika ihany indray Jesosy ary tamin'ny ratsan-tanany nanoratra tamin'ny tany.
Tsy voalaza eto amin'ny filazantsaran'i Lioka izay nosoratan'i Jesosy teo.
Misy angamba liana te hahalala hoe: inona re no voasoratra teo?
Farany dia nisintona tsimoramora ny olona.
Voalaza fa ny zokinjokiny aloha.
Ireo heverina fa manampahaizana sy feno fahendrena.
Ny zandrinjandriny dia ireo tanora maika ny hahalala izay zavatra hiseho.
Toy ny hoe: hahavita hifandahatra amin'i Jesosy ve ireto mpanora-dalàna sy Fariseo.
Tapitra lasa ny rehetra mpiampanga dia Jesosy sy ilay vehivavy sisa.
Tsy nanao fanamarihana na nanadihady ny Tompo ny amin'izao fanamelohana izao.
Fa ny nitranga dia nanontanian'ny Tompo ilay vehivavy: nankaiza izy ireo, tsy nisy nanameloka anao?
Izaho koa tsy manameloka anao hoy Jesosy.
Mandehana ary amin'izao sisa izao aza manota intsony.
Tantara mampitahotra nefa tsara fiafara.
Ny fijangajangana tamin'izany fotoana izany dia heloka be vava ary tsy maintsy vonoina izay tratra.
Vono mapihorona ny atidoha satria torahana amin'ny vato.
Matetika ny tahaka ireny dia tsy maty eo no eo fa mijaly no maharitra ela vao maty.
Miampy ny latsa ataon'ny olona.
Toy ny fitsaram-bahoaka.
Efa nisy izany taloha ary mbola misy ankehitriny.
Ary misy ny maika amin'izany.
Tsy noho ny amin'ny fijangajangana ihany fa noho ny antony samihafa toy ny halatra, na endrikendrika.
Any amin'ny tany mbola misy ny fitoraham-bato dia maro ny fikambanana miady amin'izany.
Ary manao antso avo amin'izao tontolo izao.
Misy ny voavonjy misy ny maty satria tsy voasakana intsony.
Ny fijangajangana ao amin'ny Soratra masina dia misy heviny roa.
Na famitahana ny vady.
Na ny fihodinana amin'Andriamanitra.
Ity faharoa ity no voalaza eto satria ilay fampiasana ny teny hoe aza manota no manamafy izany.
Izany hoe miverena amin'Andriamanitra ary aza miala aminy intsony.
Ary izay no antony nitondrana azy teo amin'ny tempoly fa tsy tany amin'ny toeram-pitsarana akory.
Ny toerana nisy an'i Jesosy dia toerana hilazana ny Filazantsaran'ny Famonjena.
Koa nahoana izy no hanameloka.
Na ireto mpanora-dalàna sy Fariseo aza tsy nomelohany fa nasainy nieritreritra.
Ianareo ve tsy mpanota.
Ny mpanora-dalàna sy ny Fariseo ve nino an'i Jesosy ho Mpamonjy?
Nanenjika ny nataony.
Tahaka an'i Paoly izay taty aoriana rehefa tafahaona tamin'ny Tompo tao Damaskosy vao nihiratra ny maso.
Rehefa nandalo fahajambana.
Nihiratra ara-panahy.
I Jesosy nitraka niteny tamin'ny mpanora-dalàna sy Fariseo dia nitory ny Famonjen'Andriamanitra.
Teo anatrehan'ny olona izay nihevitra ny tenany ho manana ny marina, sy ny fahefana Jesosy fa tsy natahotra izany Izy.
Niala maina ireto mpaka fanahy.
Ilay nijeren'i Jesosy azy ireo dia nandrava ny hery izay heverin-dry zareo tsy ho lefy mihintsy.
Nandresy ny Tompo.
I Jesosy nitraka niteny tamin'ilay vehivavy dia nanome teny fahatokiana sy fampaherezana.
Ka izy izay voaheloka dia voavotra.
Tsy nihatra taminy ny fahafatesany.
Voavonjy izy.
Satria nifanatrika tamin'ny Tompo, ary nahita Azy sy nandre ny Teniny.
Tsy kisendrasendra ny nampiasana ny teny hoe Tompoko eto fa milaza ny maha-Andriamanitra an'i Jesosy.
Teo anatrehan'ilay Mpamonjy ilay vehivavy ary afaka tamin'ny tsy finoany.
Saika maty nefa velona.
Tahaka ny nandalo ny fahafatesana ka nitsangana tamin'ny maty.
Mino an'i Jesosy Kristy ve ianareo?
Tia ny rehetra Andriamanitra.
Ny fizaram-pananan'ny mpiraitam-po dia aorian'ny fahafatesan'ny ray aman-dreny.
Fa saingy misy ihany ny miavaka.
Toy ity tantara ity.
Fa ilay zandry dia nangataka tamin'ny rainy ny anjara fananany.
Tsy mba nandà izany ilay rainy fa dia nanome fahafam-po ity zanany.
Tsy nametraka fanontaniana ny amin'ny anton'izao fangatahana izao.
Lasa ilay zandry ary nanao izay tiany atao.
Nandeha toerana lavitra aza izy mba tsy hisy hanelingelina azy.
Kanjo tsy nandeha tamin'izay tokony ho izy ny fiainany fa lany ny fananany.
Ritra tanteraka.
Lasa nahantra aza fa tsy nanankohanina akory.
Na dia ny sakafon'ny kisoa izay nantenaina aza dia tsy nisy nohaniny.
Ny kisoa dia heverina fa anisan'izay biby maloto indrindra.
Rehefa tonga saina izy dia nanenina ary nahatsiaro ny rainy.
Ny olona mahazo tombontsoa ao amin'ny rainy.
Niverina tany amin'ny toerana niaviny izy ary nihevitra hifona tamin'ny rainy.
Kanjo raha mbola lavitra dia efa tazan'ny rainy ny fiaviny.
Nalahelo azy ny rainy: namihina azy, nanoroka azy koa.
Nifona satria tsy nahatoky ny rainy.
Nefa tsy nanisy teny momba izany ilay rainy fa nampiantso ireo mpanompo ary naniraka azy ireo hikarakara ity zanaka niverina.
Nampitafiana, nasiana peratra.
Ary tokony hifaly hoy ny rainy ary handroso sakafo.
Tahaka ny efa nafoy mantsy ilay zanaka satria nataony hoe: efa maty nefa velona indray.
Fa saingy ilay lahimatoa rehefa nandre izany dia sorena.
Tezitra mihintsy aza ary tsy nety niditra tao an-trano fisakafoanana.
Fa ny rainy no nivoaka niantso azy.
Nanome tsiny ny rainy izy fa tsy mba nanaovana lanonana toa izao.
Fa ilay niala tao an-tokan-trano kosa dia toa hiangarana.
Tsy mba nanome tsiny koa ity ray ny amin'ny zanany izay teo foana hoy izy.
Ary nolazainy fa ny fananan'ny ray dia azy avokoa.
Asa na takatr'ilay lahimatoa izany fanomezana sy fitiavana lehibe izany.
Nolazain-drainy fa tsara ny mifaly satria hoy izy: Efa maty izy nefa velona indray.
Efa very nefa hita indray.
Ny fizarana lova izany raha jerena dia zavatra sarotra satria ny ohatra eto dia mampiseho ny tsy fitovizan-kevitra.
Ary toa nibaiko ny ray aman-dreny mbola velona aza.
Ray tena tsara fanahy ary tsy nahitana fahatezerana taminy.
Samy navelany nanao izay tiany ny zanany.
Ny fizarana lova koa dia mampiteraka fialonana eo amin'ny samy mpizara.
Sao dia kely ny anjaran'ny tena.
Na niangarana ny hafa.
Ary izany dia mahasimba ny fifandraisana sy ny fihavanana.
Mahatonga ady be eo amin'ny fianakaviana.
Mahatonga fifamilafilana indraindray.
Ka tsy mety milamina haingana ny raharaha.
Ao ny mpamporisika mba hisin'ny korontana ao amin'ny mpizara lova.
Fa ny zava-dehibe eto amin'ity tantara ity dia ny fandanian'ilay zandry ny fanany.
Borina tanteraka.
Ny tian'ny Soratra masina lazaina eto dia tsy ny fananana ara-nofo loatra fa ilay harena mahaolona ny olona.
Ilay fanahy sarobidy mahaolona ny olona.
Io no simba tao amin'ilay zandry.
Nidina ambany ary nitsiriritra ny hanin'ny kisoa aza.
Lasa nangidy ilay fiainana.
Tsy nahatanty ny fiverenan'ny zandriny ilay zokiny.
Tsy tsapany ny fahorian'ny zandriny.
Aminy aza dia tokony ho melohina ity zandriny ity.
Fa saingy ilay ray kosa dia tsy nanao ahoana ny amin'ny fananana nomeny.
Faly izy fa nahatsiaro ny tsy mety nataony ny zanany ary niverina.
Ray feno fitiavana.
Ray tsy manary.
Tsy maneso.
Ray nanantona ny zanany.
Izy no nihazakazaka voalohany hanantona ilay zanany.
Fa tsy nanao hoe Izaho rainy indray ve no hanambitamby azy.
Raha izay mantsy no nataon'ilay ray dia tsy ray izy.
Izay no mahamaika ny maro: izaho ve dia hilefitra amin'iny!
Firifiry moa no tsy nifandray tamin'ny mpiraitam-po noho ny antony tahaka izao.
Firifiry ny ray tsy mihavana amin'ny zanany intsony noho ny hambom-po diso tafahoatra.
Misy dia misy ny kristiana amin'ireny.
Ary izay no tsy mahalefy ity tantara izay omena lohateny isan-karazany ity hoe Ilay zanaka adala, ilay very, ilay nania,ilay efa maty, ilay maditra, ilay tsy azo tenenina,ilay tsy hisy ilana azy intsony.
Ny Ray tena tia dia manatona ny zanany ary mandray azy ampifaliana na dia tsy nety aza ny nataon'ny zanany.
Izay no hampianarin'ny filazantsaran'i Lioka satria izay mibebaka marina tokoa dia mitsangana amin'ny fahafatesam-panahy.
Ary velona mandrakizay.
Ny Fitiavan'Andriamanitra ao amin'ilay Ray no miteraka izany fahavelomana izany raha mino izany isika.
Tany sy trano sy ny fiara sy harena hafa toy ny volamena sy ny sisa.
Miala nenina ny Tompo.
Fanoharana telo no nolazain'i Jesosy ato amin'ity toko sy andininy ity.
Ny voalohany dia ireo Galiliana maty.
Ary naharikoriko satria ny fatiny dia nafangaron'i Pilato tamin'ny fanatitra izay nataony.
Hitanareo fa tsy dia zavatra mahafaly ihany no hita ao amin'ny Soratra Masina.
Teny fampieritreretana no nataon'i Jesosy ho an'izay nitantara izany.
Tsy hoe maty izy dia mpanota mihoatra noho ianareo.
Noho izany dia mba miovà ianareo sao tratran'ny loza toa izany.
Noho izany dia mba mibebaha ianareo sao tratran'ny loza toa izany.
Noho ny ady nisy tamin'izany fotoana izany ny resy dia niafara amin'ny toa izao.
Amin'izao fotoana iainantsika izao, tsy misy fanatitra intsony.
Kanefa izay resy noho ny ady dia mitondra faisana tokoa.
Ny faharoa dia ireo olona valo ambiny folo nianjeran'ny tilikambo.
Iza no diso?
Ny nanorina ny tilikambo ka tsy nanao izany arak'izay tokony ho izy sa ireto olona izay heverina fa tsy tokony nandalo teo tamin'io fotoana io.
Tantara iray koa tsy milaza fifaliana fa mahalasa saina.
Nahoana?
Nefa koa dia ataon'i Jesosy hoe: Aza heverinareo fa mpanota noho ianareo izy ireny ka niharan-doza.
Fa raha tsy mibebaka ianareo dia ho ringana tahaka azy ireny.
Fa raha tsy miova ianareo dia ho ringana tahaka azy ireny.
Samy miafara amin'ny fandringanana ireo ohatra roa ireo.
Samy fahafatesana no hiafarana.
Fahafatesana mampivarahontsana.
Ny ohatra fahatelo dia ny amin'ny aviavy.
Efa nampanirina telo taona nefa tsy mbola misy voa.
Tsy nahafaly ilay olona tompon'ny tanim-boaloboka izany.
Tsy misy voa.
Nefa mety ho nandrobona be ny tahony sy ny raviny.
Ilay mpikarakara dia nangataka mba ho avela ilay aviavy ho hasoaviny raha tsy mamoa hoy izy dia ho kapainao ihany.
Raha izany ho faty koa ilay aviavy.
Ho an'ireo fanoharana roa voalohany dia tsy misy azo atao intsony ho an'ireo maty.
Fa ny fanoharana fahatelo dia miantefa amin'izay mbola velona.
Ny hazo mantsy no sarin'ny olona ao amin'ny Soratra Masina.
Rehefa misy zavatra mitranga dia samy maika hamantatra izany.
Mandany andro hikarohana izany.
Marina fa misy tokoa ny ilana izany ho an'ny manam-pahefana amin'ny fikarohany ny marina.
Fa misy koa ny tsy hilana izany ho an'izay te hampisavorivory ny saina.
Nomarihin'i Lioka, izay mpanoratra eto fa ny valitenin'i Jesosy ny amin'ny anton'ny zavatra niseho dia mahazendana.
Satria tsy araka izay nampoizina.
Toa milaza Jesosy fa manamarin-tena ireo mametraka fanontaniana Aminy.
Tahaka ny manatsafa Azy aza.
Mivantana ary mila tsy zakan'ny nandre ny valiteny nomen'ny Tompo Jesosy.
Tsy noho ny fahotany no nahafatesany, fa ianareo raha tsy mibebaka dia ho ringana tahaka azy ireny.
Ny dikan'ny hoe mibebaka dia fiovana tanteraka: tsy manao izay ratsy fanao teo aloha na amin'ny fiteny na ny fihetsika.
Fa miala amin'izany.
Ilay fanoharana fahatelo mikasika ilay aviavy.
Tao amin'ny tanim-boalobokin'ny lehilahy iray no nambolena.
Any amin'ny toerana misy voaloboka ve no tokony nametrahana azy?
Tsy nahita voa taminy ralehilahy.
Diso fanantenana ary nanome baiko ny hanakapana azy.
Tsy misy antony hijanonany eo fa manimba ny tany hoy izy.
Mibahan-toerana fotsiny nefa tsy mamoaha.
Mankarary andoha ny mandre izany.
Ka ahoana izany?
Ilay mpikarakara dia sahy namaly ilay lehilahy tompon'ny tany nanao hoe: avelao izy fa ho karakaraiko.
Sao dia mbola azo vonjena.
Amin'ny alalan'ireo fanoharana telo ireo no nentin'i Jesosy nampianatra ny mpianany, ny manodidina Azy ary isika izay mamaky ny Soratra Masina.
Zavatra miainga amin'ny fiainana andavan'andro.
Rentsika ny amin'ny olona marobe maty atsy sy aroa noho ny antony samihafa: ady amin'ny firenena iray ary tsy misy indrafo, ady ao anatin'ny fianakaviana ka tsy mifandevina raha maty, loza toy ny tondra-drano ka mahafaty olona.
Maro koa no miteny hoe: soa fa tsy aty amintsika izany, soa fa tsy tratran'izany, ry zareo koa efa natoro nefa dia mbola izao ihany no natao ary izao dia maty.
Izay no fisainana mitondra fahafatesana satria tsy mahita ny ataon'ny tena fa ny hafa ihany.
Ny hafa ihany no manao izao sy izao.
Miverina amin'ilay aviavy isika.
Ny tanimboaloboka dia ny tany tsara nomen'ny Mpahary hahavokatra tsara sy ny mamy indrindra.
Saingy rehefa tsy mety hanana voa moa ny hazo iray toa ny aviavy tsy misy afa tsy mikarakara azy sisa.
Anisan'ny hazo tena tsara koa mantsy izy ireny.
Eto izy dia azo oharina amin'ny fiangonana na ny kristiana.
Manjelanjelatra ny filazana ny asan'ny fiangonana atsy sy aroa.
Fa saingy misy ao amin'izany fiangonana izany aviavy tsy mety hamoha.
Tsara jerena nefa tsy misy voany.
Koa mangataka famindram-po ny mpikarakara.
Avelao fa ho hadiko ny manodidina azy, asiako zezika.
Eny, hiala nenina ny mpikarakara mba tsy ho faty ity aviavy.
Koa mahafinaritra ny fanoharana nataon'i Jesosy.
Omeny fotoana hiala-nenina.
Manantena izy fa hisy fivoarana.
Raha kapaina tokoa mantsy ilay aviavy dia maty tanteraka.
Raha tapaka izany ny fifandraisan'ny olona amin'Andriamanitra dia maty tanteraka ny olona.
Ary asa na io fahatapahan'ny fifandraisana amin'Andriamanitra io no mahatonga ny kristiana sasany izany tsy mahavita ny tena asa nanirahan'Andriamanitra azy teto amin'izao tontolo izao fa variana amin'ny zavatra hafa.
Amin'ny toerana sasany efa mahantra dia variana amin'ny fampihaingona ny fiangonana ka andanina vola be.
Fa tsy mitarika ny olona amin'ny filazana ny Vaovao Mahafaly dia ny famonjen'Andriamanitra izao tontolo izao.
Trano hiangonana madio no ilaina fa tsy fifaninanana amin'ny trano feno karazan-kaingo tsy misy ilana azy.
Ao ny takon-kenatra sy ny vata fahitalavitra fisaka nefa tsy lehibe mankaiza ny toerana.
Tsy hivavahana sy tsy mahavonjy ireny.
Tahaka izany koa ny fifaninanana amin'ny feon-dakolosy vao maraina na amin'ny ora voatendrin'ilay fiangonana.
Tsy vitan'ny feon-dakolosy intsony fa soloina hira aza.
Fa ny hira sy ny vavak'iza moa no tian'Andriamanitra hohenoina.
Ny feon'ny fitaovana elektronika sa ny feon'ilay olona nohariany.
Marina fa ilaina ny lakolosy fa indray mandeha ihany amin'ny fanombohan'ny fanompoam-pivavahana fa tsy tontolo andro.
Na ilaina koa amin'ny fandevenana rehefa manpiditra ny razana ao ampiangonana.
Tahak'izany koa ny fandaniana amin'ny voninkazo tena lafo nefa ho amin'iny alahady iny ihany.
Moa ve Andriamanitra dia mitady izany voninkazo izany sa ny fo sy ny sain'ny olona entina mivavaka no andrasany?
Moa ve ny hampifalifaly an'Andriamanitra no ataontsika sa ny hivavaka hanantona azy.
Koa mampitandrina ny filazantsaran'i Lioka.
Mbola miala nenina ny Tompo fa tsy mahita voa.
Asa na naninona ity aviavy ity?
Izy no nalain'i Lioka ho ohatra satria noheverina tamin'iny faritra misy azy indrindra teo amin'izay mahadokotera azy dia ny aviavy anisan'izay manadio ny tena.
Manala ny aretina mikiky.
Noho izany raha kristiana tsy vonona hanala izany zavatra mahafaty azy dia toa ny mamono tena ary mikapa ho azy ny tenany.
Koa mbola mamindra fo Andriamanitra mampahatsiaro hoe Mibebaha ianareo sao tratran'ny fahafatesana ara-panahy.
Ilaina ny saina mandanjalanja ny ren'ny sofina na ny hitan'ny maso.
Vonona ny Tompo hamelona fa anjaran'ny tsirairay ny mandray na tsy mandray izany fahavelomana izany.
Alahady faharoa amin'ny Karemy 2016
Tahaka ny mahare angano rehefa mamaky ity tantara fohy ity.
Ny voalohany mantsy dia mahaliana ny hahafantarana ny zava-miafina ny amin'ny fiovan'ny toetry ny tarehin'i Jesosy.
Ny famirapiratan'ny fitafiany izay nampazava ny manodidina azy.
Ny fahatongavan'i Mosesy sy Elia tampoka.
Maro no milaza fa misy tery izany ka aza hadihadina fa izay voasoratra dia voasoratra.
Indrindra ao amin'ny Soratra Masina.
Moa tsy izany indrindra ve no manaitra ka mampanontany tena hoe: inona no dikan'izany amiko?
Inona no hafatra tian'ny Filazantsara hampitaina amin'ny mpamaky?
Mosesy moa no nampita ny Lalana tao amin'ny tantaran'ny firenen'Andriamanitra.
Io Lalana io dia efa karazana toriteny.Izay hain'ny maro tsianjery aza.Tao koa Elia mpaminany izay niakatra tany andanitra.
Mampahatsiaro koa ny niakaran'i Jesosy tany andanitra.
Ity tantaran'ny fiovan'ny toetry ny tarehin'i Jesosy mantsy dia voasoratra saika aty ampiandohan'ny Filazantsaran'i Lioka.
Ny mampihomehy dia ry Petera sy Jaona ary Jakoba rendreman'ny torimaso.
Toa ohatrin'ny nanonofy.
Ary nangataka ny hanorenana trano lay.
Kanefa dia marihin'ny mpanoratra fa tsy fantany akory izay lazainy.
Tsy tanteraka izany fanirina izany satria nisy rahona izay nandrakotra azy ireo.
Ary natahotra aza ireo mpianatra.
Tao anatin'izany haizina izany no nisy ny feo avy tao amin'ny rahona hoe: Ity no Zanako voafidiko, Izy no henoy.
Ny faharoa dia io teny izay tsy hita izay milaza azy.
Nefa manondro an'i Jesosy ho Zanaka voafidy.
Izy no henoy.
Rehefa nisinda ny rahona dia Jesosy ihany sisa teo.
Izy no tazana.
Ary taitra ny mpianatra ka tonga saina.
Io no tena mafonja eto amin'ity tantara ity.
Ny filazantsaran'i Lioka mantsy dia ho an'ny rehetra: na jiosy na tsy jiosy, na mpino na tsy mpino.
Matetika mantsy dia variana ny olona amin'ny zava-mahagaga fa tsy mahare ny teny izay hampitain'Andriamanitra.
Tsy voalazan'ny mpanoratra fa Andriamanitra no nilaza azy ity.
Fa heverina ihany ho Izy satria Andriamanitra tsy hita maso.
Inona moa no antony hilazana izany teny izany.
Satria ny mpianatra dia ireo izay mpanara-dia voalohany an'i Jesosy Kristy.
Ao koa ireo izay jiosy ka niova ho mpanaraka an'i Kristy.Ao koa ny jentilisa nandray ny Filazantsara ka niova fo ary nanaraka ny finoana an'i Jesosy Kristy.
Izany rehetra izany dia mila fitaizana ara-panahy.
Satria tsy maintsy misy ny manohitra ny hevitra ny amin'ny finoana an'i Jesosy Kristy ho Zanak'Andriamanitra.
Manana andraikitra izany ny mpianatra hampita amin'ny Fiangonana ao amin'y filazantsaran'i Lioka fa Jesosy Kristy ihany no tokony henoina.
Izy irery no Zanak'Andriamanitra.
Misy tokoa mantsy ny fivavahana hafa izay manintona.
Indrindra tamin'izany fotoana izany mbola vao haingana ny nitsanganan'i Jesosy Kristy tamin'ny maty ka tao ny mety ho fisalasalan'ny maro.
Tahaka izany koa isika amin'izao fotoana izao.
Maro ny mpandrebireby ka mivoitra daholo ny fivavahana sandoka izay tsy misy afa-tsy fanambakana fotsiny.Mi
sy ny mivarotra ny fananany noho izany ary lasa mahantra.
Minomino foana satria tsy mijoro amin'ny fandalinana ny amin'ny fivavahany.
Mora tarihina sy avilivily atsy sy aroa.
Ny mahatonga izany dia satria tsy mandalina tsara izay hinoana dia Jesosy Kristy.
Fa rehefa mazava io dia tsy misy maha hozongozona ny finoanao.
Ary tsy miovaova ianao.
Eto amin'ny firenentsika koa dia maro no toa tsy mihiratra ny masony.Ary tsy mahafantatra izay lazaina.
Indraindray aza dia milaza ho mahita an'itsy sy iroa.
Ka dia mino daholo izay mahare ary voatarika amin'ny zavatra izay mahavery ny tena sy ny fananana.
Misy aza miala amin'y fianakaviana.
Satria izay no lazaina aminy hahazahoany famonjena.
Mamporisika antsika ny Filazantsaran'i Lioka hihaino ny Tenin'Andriamanitra madio tsy misy fangarony.
Tsy afaka hanompo sampy no hivavaka amin'i Jesosy Kristy.
Mitovy daholo ny olombelona eo anatrehan'Andriamanitra fa tsy hoe mahay na manankarena i Ranona dia iny no hahazoako fiainana mandrakizay.
Na mahay mandahatra sy miteny ranona dia iny no hanavotra ahy.
Ny mihaino dia tsy ny mahare fotsiny ihany fa mandinika tsara ny teny re.
Hoy ilay olona izay tamiko: izaho mbola miandry ny hafatra izay lazain'Andriamanitra ho an'i Madagasikara.
Dia gaga aho raha nahare izany.
Ny valiny dia izao: efa ela ny hafatra no nolazainy dia ny fanamafisana izay nataon'i Jesosy Kristy hoe Tiava an'Andriamanitrao, tiava ny namanao, tiava ny fahavalonao.
Nofintinin'i Jesosy ny Lalana nomena an'i Mosesy ary nanamafy izany Elia nivezivezy nitondra ny tenin'Andriamanitra tamin'ny faritra maro.
Ary mbola hampahatsiahivin'ny Tompo antsika.
Tsy misy Teny mihoatra noho izany.
Ho antsika rehetra.
Raha tsy afaka manatanteraka izany ny kristiana dia miverina amin'ny fahajambana sy ny maha-marenina azy.
Ho an'izay te-hahalala ny tantaram-pirenena iray momba ny fahininy dia ny bokin'i Jeremia anisan'izany.
Ity perikopa ity dia milaza ny toriteny nataon'i Jeremia.
Manomboka amin'ny fitantarana ny nifidianan'ny Tompo Andriamanitra azy.
Ny ahiahiny.
Ny fampaherezana azy.
Ny asa ho tanterahiny.Ny hihavin'ny loza amin'ny fireneny.
Ny ady amin'ireo fahavalo.
Ny fitahin'ny Tompo Andriamanitra azy.
Mandalo fotoana sarotra ny firenen'i Jeremia tamin'izany fotoana izany.
Ary voaantso izy hitarika ny olona amin'ny fahafahana.
Saingy tany am-boalohany dia nahatsiaro izy fa sarotra izany asa izany.
Nefa dia voalaza fa tsy manana safidy izy satria efa tany ambohoka dia voaomana ho amin'izany.
Izany ve no hilazana fa efa voasoritra ny fiainan'ny olombelona ety an-tany?
Angamba tsy dia izany loatra.
Fa matoa misy izany dia fantatra fa afaka hanatanteraka ny antson'ny Tompo ny olona ka mamaly izany.
Tahaka ny zaza teraka ao amin'ny tokatrano iray.
Namaly ny antson'ny ray amandreniny izy mba ho zanany.
Ary dia teraka tao fa tsy tany an-kafa.
Na dia nihevitra fa tsy voaomana amin'ny asany i Jeremia dia nanome toky azy ny Tompo.
Fa izy no hanome ny teny izay ho lazainy.
Sy ny fahefana koa: hanongotra sy hanjera, handrava sy handrodana, ary hanorina sy hamboly.
Hanongotra sy hanjera ny ratsy rehetra, izay heverina fa tsy tokony hisy intsony, manala hatramin'ny fakany.
Manadio tanteraka.
Handrava sy handrodana izay tsy tokony hijoro intsony.
Tsy atao tazan'ny maso intsony izay mety hanimba.
Zavatra mijoalajoala matetika no ravana sy arodana satria mandindona loatra ka mitondra fahasimbana.
Hanorina sy hamboly.
Tsy misy antony hifikirana amin'izay zavatra ratsy satria afaka manorina sy mamboly vaovao.
Tsy very akory ny fanantenana fa miverina ny fahasahiana.
Mitsiry indray aina vaovao, zavabaovao.
Tsy maintsy nanongotra, nanjera, nandrava, nandrodana ny sampy rehetra nentina nasolo ny Tompo Andriamanitra tamin'izany fotoana izany.
Niala sy nihataka tanteraka tamin'ny Tompo na ny mpitondra na ny vahoaka ary nanaraka fanompoana hafa.
Nivavaka tamin'andriamanitra sarisikotra izay andriamanitra naorin'ny tanan'ny olombelona.
Fa tsy ilay Tompo Andriamanitra ninoan'i Abrahama sy ny taranany intsony.
Izany no ady mahamay satria ireo fahavalompirenena tafiditra tao no nitondra izany ary nanaraka ho azy ny tompontany.
Asa izay nahatonga izany fahalemena izany.
Ny firenena rehetra avy any avaratra mantsy no nananika.
Arakan'ny fandinihan'i Jeremia dia izay no nahatonga fahasahiranana, fijaliana, ady ary indrindra ady ara-panahy.
Izay no niantson'Andriamanitra an'i Jeremia hanohitra sy hanapotsipotsitra izany fahasimbana izany.
Hitory ny fahamarinan'ny Tompo.
Andriamanitra mba hiverenan'ny olona Aminy.
Asa sarotra satria atao ahoana moa ny hanairana ny olona ho tonga saina fa mivary lavo izy.
Ary rehefa niaina izany tao anatin'ny fotoana maro dia heveriny fa mandeha ho azy ka tsara aza ny tsy mety ataony.
Atao ahoana ny hilazana fa tsy sitraky ny Tompo Andriamanitra
izany?
Atao ahoana ny hampiova fo ny olona nefa ny tena izay nantsoina hitory ny Tenin'Andriamanitra dia mbola tanora.
Tany aoriana aza na ny fianakaviana dia tsy faly tamin'i Jeremia.
Kanefa ny fampaherezana lehibe amiko nataon'ny Tompo tamin'i Jeremia dia ny fampanantenany fa homba azy Izy.
Fa hiady aminao ireny nefa tsy hahaleo anao satria momba anao sy hamonjy anao Aho, hoy ny Tompo.
Mandalo fotoan-tsarotra koa ny firenentsika.Ary misavorovoro ny sain'ny olona mitady fahasambarana sy filaminana.
Nefa dia maro no kivy fa toa tsy hahita izany.
Maro koa ny zavatra izay atao toy ny andriamanitra hianteherana ka hatokisana tanteraka.
Manao azy ho ambony noho ny Tompo Andriamanitra.
Kanefa raha manaiky hiova tanteraka ny tsara dia hitondra fifaliana izany.
Raha halalinina dia maro ny tsy maintsy hafoy ka hongotana sy hazera, ravana sy harodana.
Manomboka amin'ny saina izany toy ny fitiavan-tena, ny tsy fanajana, ny fanaovana tsinontsinona ny hafa, ny fialonana, ny fitiavambola diso tafahoatra, ny lainga maro, ny fanambakana, ny fangalarana, ny fisolokiana.
Izany rehetra izany sy ny hafa no asain'ny Tompo hongotana.
Satria lasa asa fanompoana ireo.
Tsy ilay ditin-kazo ho an'andriamanitra hafa intsony fa fanitsakitsahana ny Tompo izay nanorina sy mamelona ny olombelona.
Ny fibebahana sy ny fialana amin'izany no takian'ny Tompo amin'ny tsirairay.
Mafy mafy ihany ny hitorina izany satria mandratra ny fo sy ny sain'izay miaina ao anatin'izany.
Nefa mafy dia mafy koa ny hialana amin'ny ratsy satria io no heveriny fa mahavelona sy hahitana fahasambarana eto an-tany.
Ireny rehetra ireny no naka ny toeran'ny Tompo Andriamanitra.
Raha matoky ny Tompo Andriamanitra izay rehetra mandre ny antsony hiala amin'izay tsy mifanaraka amin'ny sitrapony.
Dia manome toky ny Tompo fa misy ny fitahiny ary hanampy ny tsirairay amin'ny fanarenana izany hoe: Hanorina sy hamboly fiainana vaovao ary olombaovao izay tia sy tian'ny Tompo.
Fiarahabana sy dinidinika.
Ny fankalazana ny Noely no hahatsiarovana fa tonga nofo ny Tompo hamonjy izao tontolo izao.
Feno fifaliana tokoa ny kristiana eran-tany anisan'izany ireo any Madagasikara.
Maro ny namonjy ny fotoanan'ny sasak'alina.
Manana anjara lehibe ny tanora na antoko mpihira amin'ny alalan'ny hira marobe ataony.
Tahaka izany koa ny ankizy amin'ny atoandron'ny Noely.
Mamerina ny tantaran'ny fahaterahan'i Jesosy ary manao fanamiana mifanaraka amin'izany.
Izany rehetra izany dia nilana fiomanana.
Ny andro Noely kosa dia ny fanompoam-pivavahana ary miaraka amin'ny fandraisana ny fanasan'ny Tompo.
Mahafinaritra ny fanatanterahana izany satria fihaonan'ny maro ho fanomezam-boninahitra an'Andriamanitra.
Eo amin'ny fisian'ny fifaliana koa dia indraindray misy toe-javatra tsy mifanaraka loatra amin'ny Filazantsara.
Tsy laviko ny hananana trano fiangonana madio sy milamina.
Ary tena ilaina.
Fa saingy ny ravaka ao anatiny dia heveriko fa tokony hampieritreritra antsika ny fampiasana azy.
Toy ny fametrahana hazo noely sy ny haingony.
Marina fa hahatsiarovana ny Noely nefa toa ohatrin'ny mivavaka amin'ilay hazo.
Tsy mivavaka ve ny kristiana raha tsy eo ny hazo noely?
Raha any an-tokan-trano dia hafa indray.
Inona tokoa moa no heviny amin'ny fametrahana azy ireny mandritra ny fanompoam-pivavahana?
Dia tahaka izany koa ny fisin'ny Dadabe Noely.
Atao hoe mba marika hizara vato mamy ho an'ny ankizy?
Tsara ny mifanakalo hevitra ny amin'ny zavatra atao.
Inona moa no heviny ara-pilazantsara amin'ireny zavatra tahaka ireny?
Anjaran'ny teolojiana, na ny mpitandrina, na ny mpitoriteny no mandalina izany miaraka amin'ny mpiangona.
Mahavariana koa ny fahitana ny takon-kenatra na ny voaly izay hampihaingona ny trano fiangonana rehefa misy fety.
Dia tsy nivavaka koa ve taloha raha tsy nisy an'ireny.
Inona no antony nahatonga nampidirana ireny?
Ary hatramin'ny oviana?
Tsy afaka mifantoka amin'ny vavaka sy ny hira ary ny fihainona ny Tenin'Andriamanitra ve ny mpiangona ankehitriny raha tsy ao ireny?
Sa izany no mifanaraka amin'ny toetr'andro?
Moderna?
Mandroso?
Ary inona no mifanaraka amin'ity Filazantsara torin'ny Fiangonana isan'andro?
Tsy vitan'ny hoe: mahafinaritra ny maso fa ny fiangonana atsy manao azy dia nahoana no tsy hanao izany.
Misy nilaza tamiko fa hoe tsy mampaninona fa mba miova ê!
Miova ahoana hoy aho?
Nefa toa tsy mahavita adidy akory ny fiangonana ato aminareo.
Tsara ihany ny mametra-panontaniana ny amin'ny hijoroan'ny Fiangonana ho vavolombelona.
Satria raha mijery ny isan'ny mpiangona any Madagasikara na ny malagasy aty ampita dia efa tokony ho mandroso dia mandroso Madagasikara.
Saingy ao anatin'ny fahasahiranana mafy ny firenena.
Fa nahoana ary?
Na izany aza dia miarahaba anao ny Tompo Andriamanitra amin'ny alalan'ny fitsidihan'ny ny tokatranonao nahatratra izao taona vaovao izao.
Ary mitsidika anao isan'andro Ny fonao sy ny finoanao no jereny fa tsy ny zavatra hita maso hampamirapiratana ny fivavahana no ilainy.
Miarahaba anao koa ireo nitory ny Filazantsara talohantsika nametraka hafatra ho an'ny taranaka aty aorina saingy somary hadino izany.
Miarahaba anao koa izao tontolo izao satria tsy afa-miala amin'ireo olona marobe eto an-tany isika.
Miarahaba anao koa fa velon'aina ary matoa tanteraka izany dia manana anjara amin'ny fanatsarana izao tontolo izao ianao.
Na aiza na aiza misy anao.
Na dia mafimafy aza ny zavatra mitranga manodidina antsika.
Satria hanao inona eto an-tany moa izaho sy ianao?
Mahereza fa ny Noely manome zotom-po hahatanterahana izany.
Ary aza hadino ity teny ity hoe Fa katsaho aloha ny Fanjakan'Andriamanitra dia hanaraka ho azy ny zavatra rehetra.
Fa ny Tompo Andriamanitra no mitahy anao.
Alahady faha efatra amin'ny Advento 2015
Akory ny hafalian'i Maria sy Elizabeta fa tafahaona.
Nifamangy.Tena nifankatia tokoa.Tena mpihavana.
Feno ny Fanahy Masina Elizabeta.
Tsy diso anjara tamin'ny fitiavan'Andriamanitra izy ka fitahina sy fahasoavana lehibe tokoa izany.
Fanomezana tsy hananan'ny olombelona satria hery no nomen'Andriamanitra azy: dia ny herin'ny Fanahy Masin'Andriamanitra.
Tsy hoe vao teo no nomena azy fa efa tao aminy.Fa vao mainka azo tsapain-tanana ary tsy azony lavina.
Faly izy ary faly koa ny zaza tao an-kibony satria henony nihetsika.
Nibitaka ilay zaza hoy izy nefa mbola tao anatin'ny kibo.
Faly koa Maria noho izao fihaonana izao.Ary niventy hira izy.
Hira fankalazana ny Tompo.
Ny fony sy ny sainy ary ny fanahiny no manandratra ny fitiavan'Andriamanitra azy.
Tsy nijery izay maha-olontsotra azy.
Satria noheverin'i Maria fa tena sarobidy amin'Andriamanitra izy roa vavy.
Maro no hitsiriritra azy.
Satria nanao soa lehibe ho azy Andriamanitra.
Inona moa izany soa lehibe izany?
Tsy inona fa ny filazana fahaterahan'I Jesosy.
Tsy misy zava-dehibe noho ny fahaterahan'ny zaza iray eto ambonin'ny tany.
Satria tsy misy mahay mamorona olona na dia iray aza.
Olona miaina no ho avy rehefa voakolokolo tao an-kibo.
Ny fahatongavan'io zaza io dia manova zavatra maro eo amin'ny fiainan'izao tontolo izao.
Tsy hisy olona manankery sy be fahefana ka ho tafajanona eo amin'ny toerany.
Ny olona nambaniana dia hiakatra ho olona sarobidy.
Mitovy ny olona rehetra eo anatrehan'Andriamanitra.
Izay tsy manankohanina dia hahita sakafo satria ny Tompo no hanome izany.
Ny manankarena dia nampialany maina.
Hangasihasy eo ary alahelo satria ny haren'ny tany dia mora lo.
Tsy mitovy mantsy ny harena omen'Andriamanitra sy ny haren'izao tontolo izao.
Hira feno fanantenana.
Tsy manary akory Andriamanitra na dia ao aza ny fahasahiranana.
Fa mba manao ahoana ny hirantsika?
Moa ve mihira mandrakariva ho an'Andriamanitra?
Misy dia misy tokoa ireo hira izay ventesina noho ny fahoriana.
Rehefa misy fahafatesana dia betsaka no manao hira fanantenana ny amin'ny fitsanganan'ny tena amin'ny maty ny fianakaviana.
Ao koa ny hira amin'ny fiandrasam-paty izay mifangaro hira hafa.
Somary tsy dia fantatra loatra na fanompoam-pivavahana na te hihira hahafaingana ny alina.
Maro koa ny olona voan'ny aretina no manao hiram-bavaka mangina ary mametraka ny fiainany amin'Andriamanitra.
Tahaka izany koa ny niharan'ny loza.
Maro ny tonon-kalo ao amin'ny fihirana na hiran'ny antoko mpihira hahitana izany.
Ary saika hain'ny maro.
Ao koa ireo hira mampahery ho an'ireo tratran'ny famoizam-po isan-karazany.
Matetika rehefa voadona eo amin'ny fiainany ny olombelona dia toa mahatsiaro mitodika amin'Andriamanitra rehefa tsy mahita vahaolana.
Fa saingy rehefa fifaliana dia somary nampatorina ny hira ho an'Andriamanitra.
Diso faly loatra ka miantso ny namana sy mpianakavy aloha fa tsy dia hita loatra ny hoe: hanandratra ny feoko ho an'Andriamanitra aho.
Ny kristiana matetika dia miteny hoe: andraso ho avy pasitera dia mivavaka isika.
Fa inona no iandrasana an'i pasitera?
Fa ianao aloha no voalohany misaotra an'Andriamanitra.
Tamin'ny mbola tena fanao ny fiandrasam-paty dia mihira mandritra ny alina ny olona.
Fa raha misy olona teraka raha misy manao izany adiny iray na fahefan-kadiny dia efa zava-dehibe.
Indray mandeha izay aho namangy ary nahare olona niteny hoe: tsy mahay miteraka izy fa tsy mba lahy fa vavy.
Tena kristiana nanana andraikitra maro izy nefa dia niteny izany.
Fa tsy nisy vavaka,tsy nisy hira.
Gaga aho, izaho koa moa mbola vao mpianatra mpitandrina tamin'izany.
Ka dia tsy sahy niteny loatra.
Tsy nitondra fifaliana ho an'ilay fianakaviana ny fahaterahan'ilay zazakely.
Indrisy!
Nefa fanomezana lehibe avy amin'Andriamanitra mpahary izany ary izay no sitrany.
Nahatsiaro an'io tantara io aho rehefa namaky indray ny tantaran'i Maria.
Ny tononkira nataony dia azon'ny rehetra hindramina na lahy na vavy no teraka.
Tahaka ny mivavaka indroa rehefa mihira ho an'Andriamanitra.
Ny mampalahelo indraindray dia maro ny hira amin'ny fihirana izay havadiky ny sasany ho amin'ny lanonana tsy mifanaraka amin'ny fanompoam-pivavahana.
Ary tokony hampieritreritra fa toa ny mandrora mitsilany ihany izany.
Ary tsy fanomezam-boninahitra an'Andriamanitra.
Tsara ny hiverenana handinihana ireny hira marobe ao amin'ny Baiboly ka tsy natao ho fitadiavana laza sy voninahitra.
Na havadibadika hamitahana fa hira iresahana amin'Andriamanitra.
Ny tena sy Andriamanitra aloha fa tsy ny fahaizana mihira.
Koa midira ao amin'ny efitranonao mangina ary mihira ho an'ilay Mpamonjy anao.
Na manao ahoana na manao ahoana ny feonao dia fifaliana ho an'ny Tomponao izany.
Ny Filazantsaran'i Jesosy Kristy.
Ilay Safodrano.
Fahasahiranan-tsaina.
Marobe ny olona nanantona an'i Jaona mpanao batisa mba ho atao batisa.
Nefa nolazainy fa taranaka menarana izy ireo.
Tena namely mafy ny vahoaka Jaona.
Olona hangataka batisa dia izany no lazainy.
Tsy hitan'i Jaona ve fa raha tonga eo izy ireo dia heverina fa efa niova fo ary vonona hanaraka ny Tompo.
Nefa tsy izany no tsapan'i Jaona fa fiatsarahambelatsihy.
Natahotra ny olona satria tsy nisy nihevitra fa hisy sahy hiteny izany.
Ahoana moa raha misy mpitoriteny toa izany amin'izao fotoana izao?
Moa ve ho faly ny vahoaka?
Angamba dia ho esorina tsy ho mpitoriteny intsony.
Ary tsy hisy hihaino azy intsony satria be no ho tezitra.
Tsy ny filazana fa taranak'i Abrahama dia misosa ho azy ny famonjena.
Ilaina ny fibebahana.
Izany hoe: tsy ny fireharehana fa taranak'i Ranona sy Ranona tena mpivavaka dia ho azo ny famonjena.
Dia ahoana raha izany hoy ireo mirehareha ny hoe ny razanay no nanorina ity tranom-pivavahana ity, na hoe: ny ray amandreninay nanao be tamin'ny fikarakarana ny asa tao ampiangonana.
Marina izany saingy ny finoana an'Andriamanitra dia tsy lovaina akory.
Raha izany no izy dia voafetra ny famonjena atolotr'Andriamanitra.
Koa dia nanadihady an'i Jaona ny vahoaka: inona no ataonay?
Inona no ataony mba hahazahoana famonjena.
Manantena mafy ny ho afaka amin'ny fanambaniana ny maro.
Fahafahana avy amin'ny mpitondra fanjakana no tena tadiaviny.
Mitsapatsapa an'i Jaona koa raha hitondra famonjena ara-politika izy.
Noho izany dia tsy mifankahazo ny hevitra.
Ny ao an-tsain'ny vahoaka dia famonjena avy amin'ny alalan'ny mpitondra mba hiova ho tsara ny fiainan'izy ireo.
Inona no ataonay hoy ny vahoaka?
Tsotra ny valitenin'i Jaona: Omeo akanjo sy omeo sakafo izay tsy manana.
Asain'i Jaona mijery ny hafa ny vahoaka.
Be ny mahantra: zara raha mihin-kanina sy misakafo.
Karakarao aloha ireo.
Tsy hoe: mivarota amin'ireo mahantra.
Fa omeo.
Omeo maimaim-poana.
Ataovy manana fiainana toa anao aloha izy ireo.
Misy tokoa mantsy ny tsy tia manampy ny mahantra fa aleony aza manary toy izay manome.
Inona no ataonay hoy ny mpamory hetra?
Valiny: Aza mampandoa hetra mihoatra noho izay notendrena haloa ianareo.
Tena sahy tokoa i Jaona.
Iza no sahy hiteny izany.
Inona no hidiran'ny mpaminany na mpitoriteny amin'izany.
Hitan'i Jaona ny fanararaotana ataon'ny mpamory hetra.
Matahotra an'izy ireny ny vahoaka.
Ny hetra aloha mihoatra ny tokony ho izy dia any ampaosin'ny mpamory hetra.
Izany no atao hoe: kolikoly.
Efa nisy hatramin'ny ela.
Ary manapotsitra izany Jaona.
Miverina amin'ny lalam-pahamarinana aloha fa tsy mody mangataka batisa.
Mba hanafenana ny asa tsy mendrika izay mampahantra ny vahoaka.
Raha mahatsiaro tena ny mpamory hetra sy ny olona hafa toa azy.
Dia efa fiovana lehibe ho an'ny tenany sy ny toeram-piasany.
Sy ny vokatr'izany eo amin'ny fanjakana.
Inona no ataonay hoy ny miaramila?
Valiny: Aza mampiasa hery amin'ny tsy antony na miampanga lainga ary aoka ho afa-po amin'ny karamanareo.
Eo anatrehan'ny olona manan-kery eo amin'ny fanjakana no tsy natahorany hiteny izany.
Mety ho afaka hisambotra an'i Jaona ireto miaramila ireto noho ny fahefany.
Tandremo ny fampiasan-kerinareo amin'ny tsy marina sy tsy rariny.
Mampitandrina i Jaona.
Andriamanitra hivavahana, Andriamanitra tsy mampiasa hery.
Tsy mahery setra.
Ary mampitandrina ny amin'ny fampiasana lainga mora foana.
Mitoroka olona amin'ny tsy marina ka miteraka fiampangana sy fanamelohana.
Manapotika ny fiainan'ny olona izany.
Marihin'i Jaona fa ny karama izay raisin'ny miaramila dia tokony ho ampy azy.
Tokony ho afa-po amin'izany satria efa fantatra mialoha fa toa izao no raisina ao.
Nefa dia misy mitady mihoatra noho izany.
Ary mampiasa fomba maro hahazahoana vola mihoatra.
Izany no tsidronin'i Jaona.
Izay tandrifin'izany teny izany dia tsy mahazaka izany.
Kanefa ny mpaminany tsy maintsy miteny.
Satria tsy azo saronana amin'ny fivavahana ny asa ratsy ka miteraka fahoriana ho an'ny vahoaka.
Ny olona nihaino an'i Jaona dia lasa eritreritra raha izy no Mpamonjy na tsia.
Satria ahoana ary no ahazahaony miteny toa izany?
Afaka naminany ny toetran'ireo mpametram-panontaniana ve izy?
Iza marina moa Jaona?
Namaly ny fanontanian'ny rehetra Jaona.
Nolazaina fa izy dia mpampiomana.
Nefa tsy afaka mihaona sy mahita an'i Jesosy Kristy raha tsy miova tanteraka.
Asa lehibe tsy maintsy tanterahina izany.
Fa finoana poakaty raha manatona ny Tompo amin'ny fiatsaram-belatsihy.
Toy ny menarana hoy Jaona.
Izany hoe:biby mitsaingoka izay mitondra fahafatesana.
Hoy Jaona mpanao batisa: izaho dia olombelona mitoriteny ihany ary tsy ny fanatonanareo ahy akory no mahavonjy anareo.
Fa ilay tena mpanavotra sy mpanafaka anareo dia Jesosy Kristy.
Ary tsy misy azonareo hafenina ny fiainanareo.
Diovy fa akaiky ny Tompo.
Izy no manafaka amin'ny fanagadrana sy ny fahoriana rehetra.
Izy tsy azo hambakaina satria ny Fanahin'Andriamanitra no naniraka sy nitoetra ao Aminy.
Jaona mpanao batisa no mpaminany mampita amin'ny testamenta vaovao.
Tany an'efitra anefa no nipetrahany.
Niaina tamin'ny fotoana nanjakan'i Tiberio Kaisara, sy Pontio Pilato izay governora.
Ary Heroda mpanapaka, sy Filipo rahalahiny ary Lisaniasy.
Anasy sy Kaiafa no mpisoronabe.
Samy olona malaza avokoa izy ireo.
Nosoratana ho an'ny jiosy sy ny jentilisa ity filazantsaran'i Lioka ity.
Izany hoe nitatra ny hanambarana sy hampielezana azy.
I Lioka izay mpanoratra dia Grika.
Nosoratany koa ity filazantsara ity ho an'ireo izay mitady famonjena ka tratran'ny hakiviana.
Ho an'ireo izay natao tsinontsinona satria noheverina fa tsy nisy vidiny toy ny mahantra, ny vehivavy,ny Samaritana.
Ireo rehetra ireo dia maniry ny ho afaka amin'ny zavatra mavesatra hampitondrain'ny olona manapaka azy.
Noho izany dia mitady fahafahana.
Izany no anisan'ny antony nahatonga an'i Jaona hanohy ny asan'ireo mpaminany teo alohany satria toa zavatra mahazatra sy mandeha ho azy ny fambaboana sy ny fanambaniana tamin'izany fotoana izany.
Ka namerina ny tenin'Isaia mpaminany Jaona mba ho fampaherezana ireo izay nijaly.
Amin'ny fotoana sarotra tamin'andron'i Tiberio izao dia tsara ny nisian'ny olona toa an'i Jaona mpanao batisa mba hampitraka ny olona.
Rehefa variana amin'ny voninahitra sy ny fitiavan-tena moa ny olona ka mihevitra ny tenany ho ambony ary tsy misy toa azy dia maro no diso fanantenana.
Indro ary fa lasa i Jaona nitety ny faritra amoron'i Jordana.
Toerana mahafinaritra sy mahavokatra.
Kanefa dia hita ao ny tsy firaharahana antokon'olona sy ny mahantra.
Izao no toritenin'i Jaona Amboary ny lalan'ny Tompo, ataovy mahitsy ny lalan-kalehany
Ny lohasaha hototofana, ny havoana sy tendrombohitra haetry.
Ny lalana miolikolika hahitsy, ny mikitoantoana hohamarinina.
Ary farany ny tsirairay dia hahita ny famonjena avy amin'Andriamanitra
Asa lehibe no niandry an'i Jaona sy izay iantefan'izany teny izany.
Tsy ny lalana na ny arabe akory no tiany ho lazaina fa ny olona rehetra.
Na jiosy na jentilisa.
Ny teny izay hafafy dia miantefa amin'ny rehetra, tsy misy ankanavaka.
Tamin'ny jentilisa moa dia tsy nahalala an'Andriamanitra Rain'i Jesosy Kristy izy ireo ka nilaina ny hitoriana izany aminy.
Tamin'ny jiosy dia nisy ireo nanaraka ny fampianaran'i Kristy.
Nefa koa nisy ireo izay tsy nanaiky an'i Kristy ho ilay Mesia.
Mbola nanjaka ny fanandevozana tamin'izany ary maro no tsy nahita rariny teo amin'ny fiaraha-monina.
Ny vehivavy tsy nanana izay anjara toerany.
Tsy afaka nanome hevitra fa noheverina ho ambany.
Amintsika koa dia mbola marina ny ezaka tokony hatao mba hisondrontan'ny vehivavy maro.
Fa manana izay maha-izy azy izy eo amin'ny mpiara-belona.
Manana hevitra maro izy izay hampandrosoana toerana na asa maro fa saingy tsy henoina izany.
Ao koa ny mahantra izay tsy zaka ny mijery azy ireny.
Fa heverina ho tsy mahalala fomba no maloto.
No mampitombo ny olana eo amin'ny fiaraha-monina aza.
Nefa dia izy ireny indrindra no nanirahan'i Jesosy Kristy ho tiavina, ho karakaraina, ho ampiana.
Ahoana moa ny eritreritra amin'ireo olona tsy manana trano hipetrahana.
Ireo mitsindroka eny amin'ny fitoeram-pako.
Mbola misy izany.
Firy no hiantranon'ny mahantra ka hiara-misakafo aminy eo ambony latabatra.
Fa atao ary amin'ny efitra hafa na andakozia.Ny Samaritana izay heverina fa diso lalana amin'ny finoany ka lasa voaenjika.
Ary dia mila ho lany ripaka aza.
Ny olona tahaka ireo izay misy ohatra hafa koa no mitady vonjy.
Manantena ny Mesia hanavotra azy.
Ho voavotra ve?
Ho re ve ny antsoantson'i Jaona.
Feo mivoaka avy any en'efitra.
Izany hoe feo manakoako tsy mitsahatra.
Averimberina mba ho takatry ny olona.
Feo mitaona ny rehetra tsy ankanavaka hiverina ho amin'ny marina sy ny fitiavana: ny fitodihana amin'Andriamanitra.
Nolazain'i Lioka izay nanoratra fa fiantsona ho amin'ny batisan'ny fibebahana ny toritenin'i Jaona.
Ny batisa manamarika hevitra na olona izay arahina.
Eto dia ny fanarahana an'i Jesosy Kristy sy ny finoana azy.
Ny batisan'i Jesosy Kristy dia vita teo amin'ny hazo fijaliana.
Indray mandeha monja ho an'izao tontolo izao manontolo.
Teo no nitondran'ny fahotana sy ny fahorian'ny rehetra.
Teo no nanariany ny ratsy rehetra mba handray ny famonjena izao tontolo izao.
Ny batisa koa dia mariky ny fitsanganan'ny tena amin'ny maty.
Satria teo koa no nihaonan'Andriamanitra sy ny olombelona izay manome ny sarin'ny hazo fijaliana.
Ny batisa koa dia mariky ny fiovam-po dia ny fiovana tanteraka.
Izay notorin'i Jaona fa ilaina ny fibebahana dia ny fiovam-po.
Misy maro ankehitriny ny mihevitra fa rehefa atao batisa izy dia voaaro amin'ny loza rehetra.
Hevitra diso izany.
Satria ny olona dia mbola miaina eto amin'izao tontolo izao izay hisin'ny zavatra marobe mety hahafaty amin'ny tsy ampoizina.
Ny olona atao batisa raha efa lehibe izy dia mahafantatra fa fanekena ny fitiavan'Andriamanitra azy izany ary manamafy ny famelan-keloka izay omen'Andriamanitra.
Izany tsy milaza akory fa rehefa vita batisa dia afaka manao ratsy.
Ary izay indrindra no nampahatsiahivin'i Jaona fa betsaka no miverin-dalana.
Betsaka no mbola te hitana ny toetra tsy mifanaraka amin'ny sitrapon'Andriamanitra.
Ka izany no ilaina ny anamboarana ny lalan'ny Tompo.
Ny lalan'ny Tompo dia ny fiainan'ny tsirairay.
Satria tia miaradia amin'y olombelona Jesosy Kristy sy ny Rainy.
Raha zatra manao olikolika, sy fetsifetsy ny olona dia tsy maintsy miala amin'izany.Isan'andro ny fibebahana satria isan'andro dia mety ho voafandrika na voafitaka ny olona.
Na koa manao fanahiniana manao ratsy noho ny fitiavan-tena sy ny fialonana.
Ny famelan-keloka dia ny fiadanam-po izay nangatahina tamin'Andriamanitra rehefa miaiky heloka.
Fa tsy kilalao ka androany mifona ary rahampitso manao ny atao hampahantra na hanambany ny hafa.
Na mihevitra ny olona sasany ho toy ny tsy olona.
Mahavariana ihany ny mahita ny fiangonana sasany rehefa tonga ny alahady dia feno ny trano fiangonana.
Na misy fankalazana fanonkanan-javatra dia mihira hiram-pivavahana sy mivavaka.
Ary maro na dia samy kristiana aza no mifanalabaraka rehefa hidiran'ny tsy fifankahazahoana.
Diso tafahoatra aza indraindray.
Matoa mbola misoratra sy torina ny tenin'Jaona, izay noraisiny tamin'Isaia, ka mbola vakiantsika mandrak'izao dia tokony hieritreritra isika.
Ao am-po sy ny saina dia mbola tsy vonona ny hanitsy ny lalana, na hanetry ny tendrombohitra.
Lanjao ange firy ny hatezerana dia ho fantatra izany.
Ary dia babena isan'andro Eny na hiangona aza ka tsy hiova fo tanteraka.
Raha tsy miala amin'ny ratsy na manalavitra ny ratsy dia tsy hahita fifaliana sy fiadanana akory.
Fa ny fibebahana no miteraka famelan-keloka ho antsika, ary ho an'izay mifandray amintsika ka hahazahoana mifamela amin'izy ireny.
Takona ilay fiadanana sy fandriampahalemana raha tsy manaiky ny hiaraka miaina amin'ny Kristy izay nandre ny feony.
Tsy ho tafiditra ao am-po izany.
Ny famonjena efa natolotr'Andriamanitra hatramin'ny ela tamin'ny fahatongavan'i Jesosy Kristy.
Ka hanana fiainana mazava sy feno fahazavana amin'ny toerana rehetra izay misy azy ka matoky azy na dia amin'ny andro sarotra indrindra aza.
Hita eo izany Jesosy noana.
Ka mba te hioty voan'aviavy saingy diso fanantenana fa tsy nisy voany na iray aza.
Ny fotoana nisehoan'ny tantara dia tamin'ny fiakarana ho any Jerosalema.
Ary vahoaka marobe no mizotra sy mivezivezy.
Anelanelany Betania sy Jerosalema izay tsy dia mifanalavitra loatra.
Hadinon'i Jesosy angaha fa fotoana tsy famokaran'ny aviavy izao.
Ary tsy tokony nanozona ilay hazo Izy rehefa tsy nahita voa.
Be fihetsehana koa ve Jesosy?
Tsy tokony ho hadino fa tao amin'ny tempoly koa no nanaovana fanatitra ho an'ny andriamanitry ny sampy.
Tao amin'io tempoly io koa no nisian'ny vono olona marobe ary tsy nisy namonjy.
Eto amin'ny fanoharana dia toy ny Tempoly ilay aviavy.
Noho ny toe-javatra mampalahelo dia simba ny Tempoly ary maina tahaka ny aviavy.
Tsy nahavita ny asany intsony ny Tempoly nefa Jesosy tonga ary noana.
Feno rendrarendra loatra tao.
Tsy nahatanteraka ny asany intsony ny Tempoly.
Nanjaka izao tsy fahamarinana rehetra izao.
Noho izany: Ity Jesosy ity ve no Mesia tonga hanafaka ka hamerina ny fanjakan'i Davida fa maika ny vahoaka amin'izany.
Ny Tempoly dia natao hamolavolana ny fanantonan'ny olona an'Andriamanitra.
Tokony hisy ny voa na ao amin'ny Tempoly na tsia.
Amin'izao fotoana dia hita fa ny zavatra tadiavin'ny olona dia ny filazana ny fisian'ny Tempoly ka io no iankinany hanamarinany ny tenany.
Maro no mihevitra fa izay miditra an-tempoly ihany no marina.
Fa ny hafa kosa dia diso lalandava na tsy mendrika.
Ary mihevitra fa na dia manana toetra ratsy aza dia tsy dia maninona.
Ary atao toerana fierena sy fiarovan-tena ny tempoly.
Jesosy dia mandray ilay aviavy ho sarin'ny tempoly.
Ny tiany hazavaina amin'ny alalan'ny fanoharana dia ny fiheveran'ny olona fa azy Andriamanitra ka azony atao amin'izay itiavany azy.
Kanefa ny Tempoly dia natao hihaonan'ny rehetra amin'Andriamanitra mba hisin'ny fihavanana.
Ny fihetsik'i Jesosy dia tena nahery sy ny fampianarany.
Ny tranoko dia trano fivavahana ho an'ny firenena rehetra fa ianareo manao azy ho toy ny zohy fieren'ny jiolahy.
Tsy neken'ny olona tamin'izany fotoana izany.
Ny mpisorona sy ny mpanora-dalàna dia nitady hamono Azy.
Amin'izao fotoana hiainantsika izao dia mbola misy tokoa ny maro no mihevitra fa azo hafatotra Andriamanitra.
Ary ny tiany atao no lazainy fa izay no voalazan'Andriamanitra.
Hany ka tsy mifandray amin'Andriamanitra intsony ny olona fa fiatsarambelatsihy sisa.
Ary ny samy kristiana aza tsy afaka mihavana satria samy manao ny tenany ho marina sy manana ny marina.
Ny hafa ihany no diso sy tokony hiaiky heloka eo anatrehan'Andriamanitra.
Misy ny milaza azy ho kristiana fa toa tsy manana fahafahana fa izy ihany no managadra ny tenany amin'ny fitiavan-tena.
Tsy fantara akory izay hivavahany.
Satria ilay Andriamanitra Mpamonjy azy aza nailiny.
Heverina fa eo ihany nefa tsy tazany intsony.
Tsy misy fifaliana sy fiadanam-po raha tsy manda ny fireharehana sy fanamboniana tena sy fahamarinan-tena.
Izay no nahatonga an'i Jesosy hilaza ity aviavy tsy namokatra ka notohizan'ny mpanoratra ny amin'izay nitranga tao amin'ny Tempoly.
Maina ary tsy mamokatra ny Tempoly.
Tsy mitondra vokatra intsony.
Tamin'ny fotoana naha noana an'i Jesosy dia tsy fotoana nahazahoana vokatra.
Tsy afaka nanome sy nizara sakafo tao amin'ny Tempoly!
Tsy afaka namahana ny vahoaka.
Tsy hita ao amin'ny Tempoly ny fahamarinan'Andriamanitra.
Nefa noana ny vahoaka!
Mafimafy ihany ny fanoharana nataon'i Jesosy.
Ka manontany antsika ny Tenin'Andriamanitra.
Nankaiza ny voa?
Efa lanin'ny teo aloha?
Tsy laniny fa tsy azokazony sa taty aoriana vao tiany?
Ahoana no ataon'ny kristiana izay tempolin'Andriamanitra ankehitriny mba hanome voa ho an'izay mpandalo ka noana?
Ho an'ireo izay mitoetra maharitra?
Ho an'ny rehetra.
Ho an'izay mpiady lava ka noana sy mangetaheta ny Tenin'Andriamanitra nefa ritra ny ao amin'ny Tempoly!
Hany ka tsy misy ny fiovam-po.
Na nisy voa ihany tao fa voatahiry tao anatin'ny hafanana ka tsy navoaka ary loa ny niafarany?
Kanefa ho an'ny firenena rehetra izany voa izany dia ny Tenin'Andriamanitra.
Tsy manavaka an'iza na iza.
Ny kristiana mifidy tavan'olona dia tsy manana voa omena.
Amin'ny maha kristiana dia samia mieritreritra raha manana voa tsara omena ny rehetra isika na tsia?
Na tiana na tsy tiana dia tsy maintsy mandinin-tena aloha hoe: inona no tsy hisin'ny voa ato amiko intsony.
Raha tsy izany dia manaonao foana ny kristiana.
Raha tsy mamokatra ny Tenin'Andriamanitra araka ny toky ho izy isika dia toy ny manapoizina.
Ary mitondra ho amin'ny fisarahana ka mbola lavitra ny fihavanana.
Ny fihavanana amin'ny olona manodidina antsika rehetra ary indrindra ny fihavanana amin'Andriamanitra.
Amena.
nandroaka ny mpivarotra
Avy nandeha lalana lavitra sy nivezivezy Jesosy.
Niato naka aina teo amoron'ny fatsakana iray.
Indro vehivavy iray sady samaritana no manatona azy.
Hoy Jesosy taminy: Omeo Aho hosotroiko.
Ny samaritana sy ny jiosy anefa dia tsy mifandray.
Tsy nampaninona an'i Jesosy ny niresaka taminy.
Somary natahotra ihany ity vehivavy ity.
Nefa nampitoniany.
Ny niafaran'ny resaky ry zareo dia hoe izay misotro amin'ity rano ity dia mbola hangetaheta, fa izay misotro amin'ny rano izay omeko azy dia tsy hangetaheta intsony.
Mbola tao anatin'ny fahajambana ilay vehivay ka tsy nahalala an'i Kristy.
Saingy ny resaka nifanaovan'izy ireo dia mitondra azy tsikelikely ho amin'ny fahazavana.
Fantatry Jesosy koa ny momba azy rehetra.
Ary taitra mafy izy.
Izay no mahatonga an'i Jesosy hiteny mialoha mba hahazahoan'ilay vehivavy miteny.
Naka ny toerany Jesosy.
Satria tena mangetaheta ara-panahy tokoa izy.
Nanana enta-mavesatra teo amin'ny fiainany izay nanenjehan'ny olona azy.
Voailika izy noho izany.
Eo ampatsakana: toerana mahafinaritra ary misy rano madio.
Feno filaminana.
Eo no hihaonan'ilay vehivay samaritana an'i Jesosy ary hanova tanteraka ny fiainany.
Tsy misy olona izay tsy mangetaheta eto an-tany fa samy manana izany hetahetany.
Ao ny mangetaheta harena ary dia mikaondoha hahazahoana be dia be.
Na dia hiafara amin'ny tsy marina na famonoana olona aza ny hahazahoana izany.
Ao ny mangetaheta toeram-piasana hiadidina mba hanatanterahana ny nofinofy rehetra ka na dia hanabotrina ny hafa aza tsy manpaninona
Ao ny mangetaheta fisotro zava-mahamamo diso tafahoatra miaraka amin'ny alikola.
Tsy mahalala voky eo ampisotroana izany.
Ka manimba fahasalamana.
Ao ny mandimandina sy mibinabinaka.
Ary heverina ho voninahitra izany ka hifampiderana aza.
Ary heverina fa mariky ny maha olona ambony izany.
Kay ao ny aretina misoko mangina mitondra fahafatesana no farany.
Miampy izany raha ny any Madagasikara amin'izao fotoana, aiza no toerana hahitana fatsakana madio toy ny voalazan'ny filazantsaran'i Jaona.
Raha atao hoe tonga Jesosy eto amin'ny fatsakantsika dia angamba hitsoaka izy.
Noho ny orana sy ny loto dia asa raha tsara ho sotroina ny rano amin'ny faritra maro.
Fa miverina amin'ity vehivavy izay halan'ny olona ity isika.
Ohatra iray sarotra no asehon'ny mpanoratra eto.
Ny olona tsy mifankahazo amin'ny tena no hangatahana rano.
Azo halalinina aza hoe.
Olona efa niady tamin'ny tena.
Olona toa fahavalo aza.
Atao ahoana ny fanatanterahana izany?
Fanontaniana ho antsika kristiana izany.
Mangataka rano amin'ny olona nailika.
Amin'ny olona heverina ho tsinontsinona.
Sarotra ny manaraka an'i Jesosy ry kristiana havana.
Izany no asainy ataontsika.
Iza no sahy hangataka rano eny amin'ny olona mpangataka eny amoron'ny arabe?
Iza no sahy hangataka amin'ny amin'ny atsy avaratra na atsimo fa olona tsy azokazon'ny eo an-tanana?
Mampianatra zavatra sarotra ny Tompo.
Ka asa izay eritreritsika amin'izany.
Misy aza angamba hanao hoe aleoko maty toa izay hangataka rano aminy ranona.
Ny akanjony aza voron-kitsay.
Ny tongony aza vakivaky.
Izay indrindra no nahatonga ity tantara ity satria tsy mety mihavana amin'izay olona manatona antsika isika fa mbola mibahana ny fitiavan-tena sy ny fisehoana.
Mahantra indrindra izay toa izany.
Fa maro ny hetaheta ao anaty izay tian'ny Tompo hangatahin-tsika.
Amin'ireny izay heverina ho tsinontsinona sy madinika ireny dia maro no be fitiavana, fahalemem-panahy, fahatsorana, fahamarinana.
Ary izay no banga ao amin'ny olona manao azy ho tsy misy toa azy.
Mampianatra ny Tompo androany hanantonana izay nailikilika.
Raha tanteraka izany dia ho feno fifaliana ianao.
Ary toa misotro ilay rano mahavelona nomen'ny Tompo.
Mahereza fa homba anao ny Tompo.
